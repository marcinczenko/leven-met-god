---
path: /369
title: '369: ZATERDAG NA DE 23e ZONDAG'
tag: pinkstertijd
content: ../styling.md
sortIndex: 369
---

## Apostel zijn

Naar aanleiding van zijn apostolisch werk schrijft S. Paulus: _Wij zijn immers de medewerkers van God._

1\. Inderdaad: alle apostolische arbeid is _mede-arbeiden_ met God. Daarin ligt de waarde, de grond van het vertrouwen en de begrenzing tevens van alle apostolaat.

Dit apostolaat mag nooit gezien worden als louter persoonlijke activiteit, als de vrucht van eigen initiatief, ijver en talent, waarbij dus eigen inzicht en eigen begaafdheid alles mag bepalen. Apostolaat is medewerken aan de verlossing en de heiliging, die God in de loop der tijden in de mensen tot stand wil brengen.

Maar Hij zelf is het die verlost, Hij zelf is het die heiligt, Hij alleen ook is daartoe in staat: _zonder Mij kunt gij niets doen_. Hij is de Schepper en de Bron van alle genade, Hij is de Heiligheid zelf. Degene die ons Gods kracht, Gods heilzame invloed bemiddelt is Jezus Christus. Hij is de enige Middelaar tussen God en de mensen. (1 Tim. 2:5) Hij, het mensgeworden Woord, heiligt ons door zijn Kerk, zijn sacramenten, zijn genade, door het licht en de kracht die van Hem uitgaan. Buiten Hem bestaat die heiligende en verheffende invloed niet. De grootste heiligen, ook de heilige maagd Maria, waren en zijn niets meer dan medewerkers van
God en van Jezus Christus. Wat wij doen is: onze medewerking, onze ijver en inspanning God aanbieden: -God is het die de wasdom geeft". (1 Kor. 3:6) Wij mogen planten besproeien, wieden, maar... de groeikracht komt
van boven.

2\. Ongetwijfeld is menselijke arbeid onmisbaar als men een land bebouwt. Ons werk en zwoegen in de katholieke actie, in de opvoeding van onze kinderen (want dat is apostolaat van het hoogste soort) betekent dus iets. Het is een biezondere gunst van Gods goedheid als Hij ons het inzicht geeft dat ons leven zo vruchtbaar kan zijn voor het Gods rijk; als Hij ons laat zien dat alle betrekkingen met de naaste, dat ,vil zeggen, al onze verhoudingen met de mensen, meer betekenen dan louter goede ,,menselijke verhoudingen", hoe voortreffelijk en lofwaardig die ook mogen zijn. Onze verhouding tot de mensen kan apostolisch zijn; aan het ziekbed en op school, in het gezin en de vergadering, hebben wij iets mee te delen van Gods genade, van Christus' invloed, van ons voorbeeld... Het is een nieuwe genade als Hij ons uitnodigt om die kansen voor het Godsrijk werkelijk waar te nemen; als Hij ons doet begrijpen dat ons geloof in Hem (de ontmoeting tussen God en mens in mij) vervolmaakt wordt door de liefde. Het is deze liefde die mij drijft om voor Hem zielen te gaan redden, mensen op het goede spoor te brengen, de goedwillenden de weg naar de ware heiligheid en naar diepe Godsvereniging te tonen. Maar... __Hij__ spreekt daarbij het laatste woord. Apostolaat is het werk __van God, door ons, in anderen__.

Is het niet duidelijk dat bij alle apostolaat het gebed een zeer grote plaats dient in te nemen? Hij vraagt ons dat wij door een zo ongerept mogelijk leven het vaardig instrument zouden zijn van zijn goddelijke handen. Hij wil mensen door mensen redden. Hij doet het: __wij__ zijn de medewerkers van God.

_O God, die ook mijn geringe krachten en talenten wilt gebruiken om de mensen goed te doen, laat toch uw heilige Geest mij stuwen en leiden bij al mijn apostolaat. Ik behoef het succes niet te zien, ik behoef de goede uitslag niet te kennen: gebruik mij echter als uw werktuig bij het redden en heiligen van anderen. Daarom smeek ik U nederig door Jezus Christus onze Heer. Amen._
