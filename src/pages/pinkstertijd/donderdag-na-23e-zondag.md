---
path: /367
title: '367: DONDERDAG NA DE 23e ZONDAG'
tag: pinkstertijd
content: ../styling.md
sortIndex: 367
---

## Het kruisteken: een herinnering

Er is een christelijk gebruik in ons leven gebleven, dat telkens weer door het gebed en door de riten van de kerk in ons wordt bevestigd: het maken van het kruisteken. Het is de herinnering aan ons christen-zijn, dat wil zeggen aan het feit dat wij sinds ons heilig doopsel volgelingen en leerlingen en navolgers werden van Jezus Christus.

1\. _Waag het nooit, vervloekte duivel, dit teken van het heilig kruis dat ik op zijn voorhoofd teken, te schenden._ (Doopritus)

En bij het vormsel werd weer dit teken zeer zinrijk over ons gemaakt met de woorden van de bisschop: _ik teken u met het teken van het kruis en vorm u met het chrisma van het heil in de naam van de Vader en van de Zoon en van de heilige Geest_. (Vormritus)

Wij staan onder de zegen van het kruis, dat voor ons tegelijk de verlossing door het lijden van Jezus Christus beduidt, samen met de bescherming van de heilige DrieÃ«enheid, de Vader, de Zoon en de heilige Geest.

_Immers,_ zo zegt Paulus, _de prediking (dus ook het teken) van het kruis is wel een dwaasheid voor hen die verloren gaan, maar voor ons die behouden worden, is ze een kracht Gods._ (1 Kor. 1:18) Wij leven in de schaduw van het kruis, maar deze schaduw werpt een licht naar binnen: wij dragen in ons hart het licht van Christus. Wij behoren Hem toe, dat wil zeggen, dat wij ons aan Hem overgeven, dat wij Hem liefhebben, dus voor Hem willen leven, lijden en werken. _Tot in de dood willen wij voor U zijn, Heer._ _Hetzij wij leven hetzij wij sterven, de Heer behoren wij toe._ (Rom. 14:8)

Hem toebehoren wil ook zeggen, dat Hij ons als zijn eigendom beschouwt. Hij heeft ons verworven, als veroverd door zijn bloed, door zijn dood op het kruis. _Wat Gij Mij hebt gegeven, zal Ik niet laten verloren gaan,_ zegt Hij tot zijn Vader; _niemand zal ze uit mijn handen roven_. Hij waakt over ons, Hij beschermt ons, als wij eerbiedig en dikwijls het kruisteken over ons zelf maken.

_Wanneer ik (als kind) het kruis op voorhoofd, mond en borst maakte, dacht ik: dit zijn de sleutels, opdat er niets kwaads in voorhoofd, mond en hart mocht binnenkomen. Alleen het kindje Jezus moet de sleutels hebben, dan zal alles goed zijn._ (A. C. Emmerick)

2\. _Het zij verre van mij,_ zegt de apostel, _op iets anders te roemen dan op het kruis van onze Heer Jezus Christus._ (Gal. 6:14) _Met Christus hen ik gekruisigd._ (Gal. 2:19)

Dit kruisteken is meer dan een symbool; het is ook een herinnering dat geheel ons leven, dat dus ook al onze gedachten, gevoelens en handelingen aan de Gekruiste zijn toegewijd. Wij leven met Hem en in Hem.

_Velen,_ zegt Augustinus, _maken het kruisteken op het voorhoofd zonder zich om de zin daarvan te bekommeren. God wil echter werkers van zijn tekenen, geen schilders. Als gij op uw voorhoofd het teken draagt van Christus' deemoed, draagt dan ook in uw hart de navolging van de deemoed van Christus._

Als de invloed van Jezus' lijden, van zijn gehoorzaamheid aan het kruis, van zijn onzegbaar-diepe nederigheid en zelfvernedering, dieper in ons doordrong, zou de genade andere mensen van ons maken. Nu bewaren en behoeden wij helaas, onder het teken van het kruis, nog de oude trots, soms wrok en opstand, ruwheid, tekort aan beschaving en aan gevoeligheid voor anderen.

Heeft Christus dan geen lessen voor __al__ onze onkunde? Heeft Hij geen genade voor __al__ onze zwakheden?

_O Jezus, laat uw kruis voor mij telkens weer de herinnering zijn dat ik aan U toebehoor; Laat mij het kruisteken altijd met liefde en eerbied maken. Maar leer mij ook U toe te behoren in de praktijk van het dagelijkse leven. Leer mij <u>die</u> naastenliefde die ik als priester, die ik in mijn kloostergemeenschap, die ik in mijn gezin en arbeidsmilieu zo nodig heb en die ik niet kan beoefenen zonder iets van uw nederigheid in mij te dragen. Laat daarom de kracht van uw kruis, mijn Jezus, ook mijn trots overwinnen. Amen._