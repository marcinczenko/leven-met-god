---
path: /370
title: '370: 24e ZONDAG NA PINKSTEREN'
tag: pinkstertijd
content: ../styling.md
sortIndex: 370
---

## Het volledig christelijk leven

MEt enkele woorden tekent Paulus met het hem eigen talent in grote trekken het christelijk leven. Dat is dan het christelijk leven volgens _zijn_ visie; het leven dat geen angstige beperkingen kent uit ego√Øsme of aardsgezindheid en vol is van liefde voor de Heer. De apostel schrijft in het gedeelte van zijn brief, dat aan het epistel van vandaag vooraf gaat: _wij hebben gehoord van uw geloof in Christus Jezus, en van de liefde die gij alle heiligen toedraagt, om wille van de hoop, die voor u is weggelegd in de hemel..._ '(Kol. 1:4-6) Hij veronderstelt bij zijn volgende vermaningen dat een groot geloof, een werkelijke liefde en een vast vertrouwen op God, in zijn gelovigen leeft. Daarom durft hij dan zulke hooggestemde verwachtingen te uiten.

1\. _Sinds wij dat vernomen hebben, houden wij dan ook niet op, voor u te bidden en te smeken, dat gij in het bezit van allerlei wijsheid en geestelijk inzicht, tot de volledige kennis van zijn wil moogt geraken..._

Wijsheid en geestelijk inzicht zijn vrucht van diep christelijk leven, van nauw contact met God, van de inwerking van de heilige Geest in onze ziel. Het spreekt van zelf dat onze ijver en toeleg aan dat alles niet vreemd is... Paulus vraagt dat wij _allerlei wijsheid en geestelijk inzicht_ mogen bezitten en daardoor geraken tot de volledige kennis van Gods wil. Zo vaak wordt gedacht of gezegd: _wist ik maar wat God van mij wil_.

Wij weten wat onze dagelijkse plicht is: dat is Gods wil. Wij kennen de eisen van de naastenliefde en van de nederigheid: dat is Gods wil. Het aanvaarden van ons dagelijks kruis: het is Gods wil. De heilige Geest voert ons echter nog verder. Hij openbaart en vraagt nog meer, als wij eenmaal een diep inwendig leven leiden: nadere kennis van Gods wil hangt ook samen met geestelijke groei.

_Dat gij daardoor een leven moogt leiden de Heer waardig._ Wij zouden het haast niet durven _denken_: een leven leiden dat de Heer waardig is. Dat is dus een rein, zeer vurig, zeer offervaardig leven.
_...En Hem in alles behagen._ De apostel gaat daarmede nog een stap verder: Hem in **alles** behagen. Gods welbehagen, niet eigen voldoening of eigen eer is dan norm en maatstaf. Altijd weer rijst de vraag: wat zou Hem het meest genoegen doen, hoe zal ik Hem hierin het meest behagen? En niet: wat brengt mij het meeste voordeel?

2\. _Dat gij in ieder goed werk vruchten moogt dragen en toenemen moogt in de kennis van God._
Het _vrucht dragen_ is kenmerkend voor het ontplooide, het volle leven. Paulus stelt zich niet met het minste tevreden, hij vraagt dat wij in _ieder goed werk_ vruchten mogen dragen. Het betekent: zoveel mogelijk goed doen. _Wie in Mij blijft en Ik in hem, die draagt rijke vrucht._ (Joh. 15:5) Het is dus blijkbaar ook de wens van de Meester. _Ik heb u aangesteld, om vrucht te gaan dragen en wel blijvende vrucht..._ (Joh. 15:16)

Hij bedoelt dus iets heel biezonders voor ons: _rijke_ vrucht en _blijvende_ vrucht en dat voor God en voor de mensen. Het zijn vruchten voor de eeuwigheid die Hij van ons verwacht. Maar de vruchtbaarheid komt dikwijls pas na veel leed. Als Paulus het volle christelijk leven tekent, kan hij ook het lijden niet ongenoemd laten. Christus zelf is ons met zijn kruis voorgegaan.

Wie als geabsorbeerd is in Christus, zal het lijden zelfs met vreugde dragen. _Ik vloei over van vreugde temidden van mijn kwellingen,_ zegt de apostel. (2 Kor. 7:4) Daarom bidt hij voor zijn gelovigen en voor ons: _dat gij door de macht van zijn glorie moogt worden toegerust met alle kracht, om alles met blijdschap te verdragen en te verduren_. 

Waar het lijden ook vandaan komt: het draagt bij tot Gods eer, het kan een groot stuk van ons heiligingsproces voltooien als wij het met liefde dragen en zo mogelijk, met blijdschap. Dan komt vanzelf ook de grote dankbaarheid: _dat gij de Vader moogt danken, die u in staat heeft gesteld om deel te hebben aan de erfenis van de heiligen (het ware geloof en de genade) in het licht. Hij heeft ons uit de macht van de duisternis bevrijd en ons overgebracht naar het rijk van zijn geliefde Zoon_. (Kol. 1:9-14)

_O God die mij zozeer hebt uitverkoren en bevoorrecht, geef mij dat ik toch nooit uw naam en uw liefde te schande maak. Laat mij dagelijks meer toenemen in liefde en offervaardigheid, in dankbaarheid en in geduld opdat ik steeds meer het beeld in mij moge dragen van uw geliefde Zoon onze Heer Jezus Christus. Amen._
