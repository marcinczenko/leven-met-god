---
path: /pinkstertijd/dinsdag-na-23e-zondag
title: DINSDAG NA DE 23e ZONDAG
tag: pinkstertijd
content: ../styling.md
sortIndex: 25
---

## Tot wie gaat onze naastenliefde?

Vanaf het ogenblik dat Jezus gekomen is om ons de Vader te openbaren, mogen wij niet meer karig zijn in onze liefde voor onze medemensen. Indien onze maatstaf mocht zijn: ik ben goed voor wie mij goed doet, of wie mij bevalt zal ik vriendelijk behandelen, van wie ik iets verwachten kan voor hem heb ik ook iets over, dan waren onze _vrienden_ gauw geteld.

1\. Nu alle mensen kinderen zijn van God of geroepen om het te worden, nu Jezus ze allen als zijn broeders en zusters wil zien, mogen wij geen egoïstische normen gaan aanleggen. Dit bekrompen standpunt (van het eigen voordeel) wordt door Jezus resoluut verworpen: _als gij alleen liefhebt die u liefhebben, wat voor loon verdient gij dan_? {Matt. 5 : 4.) ...Met andere woorden, dat is niet volgens de leer die Christus kwam verkondigen, dat is niet christelijk, het is heidens.

De goddelijke Zaligmaker wil juist de verschillen opheffen die wij zo gemakkelijk zien en die wij geneigd zijn te accentueren. _Gij hebt gehoord dat er gezegd is: hebt uw vijanden lief, doet goed aan wie u mishandelen en vervolgen. <u>Want zo zult gij kinderen zijn van uw Vader in de hemel</u>; Hij immers laat zijn zon opgaan over slechten en goeden. Hij laat het regenen over rechtvaardigen en onrechtvaardigen._ (Matt. 5 : 43-45.) _Zó zult gij kinderen zijn van uw Vader..." dus door goed te zijn voor iedereen.

En nu is het mooi, allen (dus de gehele wereld) te omvatten in liefde, maar ons idealisme moet reëel blijven en het is goed te beginnen met de liefde voor allen _met wie wij dagelijks te doen hebben_. _Daaronder zijn vermoedelijk geen vijanden, maar,_ zegt de heilige Teresia van Lisieux, _wel iemand voor wie men een omweg zou willen maken om een ontmoeting te vermijden._ _Ik moet dus,_ zo besluit zij een beschouwing over de naastenliefde, _het gezelschap zoeken van zusters die mij natuurlijkerwijze niet behagen en tegenover deze de taak van de barmhartige Samaritaan waarnemen._ _Want het is niet genoeg lief te hebben, men behoort daarvan het bewijs te leveren," zegt zij nog.

2\. De vraag is voor ons - die met dit alles instemmen - waarin misschien ons tekort aan naastenliefde gelegen is of waarom wij tot nu toe in deze deugd niet veel meer hebben uitgemunt. Vermoedelijk ligt onze zwakheid hier: dat wij van de naastenliefde een vrijwel uitsluitend subjectieve kwestie maken, in deze zin dat wij de naaste exclusief vanuit onze eigen belangensfeer beoordelen of veroordelen. Ons standpunt is dus egoistisch.

In plaats van de betrekking _van de mensen met God_ als grondslag te nemen voor onze liefde, maken wij _onze betrekking met hen_ tot de bron van onze welwillendheid. Zijn die laatste betrekkingen voor mij _gunstig_, dan ben ik wèl tot liefde in staat, zo niet, dan wordt de naaste vergeten of voor onbelangrijk aangezien.
Als iemand ons prijst, hoogacht, ons als meerdere beschouwt (en zo is er een haast eindeloze reeks van daden die onze eigenliefde strelen), dan staan wij klaar. Maar als iemand - zelfs ongewild - ons hindert, of gebreken heeft (hebben wij ze niet?), ons te weinig kent of te weinig groet, ons (misschien) niet belangrijk vindt, dan houdt onze liefde op. Hier, zoals zo vaak, zijn wij dus egocentrisch, niet theocentrisch.

Terwijl die antler juist onze liefde zo dringend nodig had, om weer zichzelf te kunnen zijn, om zijn gebroken leven te herstellen, om weer opnieuw zich te geven aan God en aan de mensen. Hij wachtte wellicht op de aanmoediging van onze goedheid.

Wat is er veel goeds verhinderd of gedood door ruwheid, spot en gebrek aan sympathie. Wat is er veel moois en goeds gegroeid (ook in de kinderen, ook in Gods heiligen) door de menselijke steun van het goede woord, de glimlach, de aanmoediging en de troost.

Daartegenover staat dat wij zozeer behoefte hebben aan de daad die ons eindelijk eens weghaalt uit dat concentratiekamp van het egoïsme. Onze horizon is zó nauw, zó eng... en wij zien het niet. Wij worden in het leven vooral geoefend
(en beproefd) door anderen, maar altijd met succes voor Gods eer en voor ons zelf, als wij aan de grenzen van de ikzucht weten te ontsnappen. Het is een weldaad voor ons als wij zuiver weten te zijn in onze belangstelling, hartelijk in onze genegenheden, offervaardig in het helpen en in waarachtige belangstelling voor de evenmens. Dat vormt de ware toets van onze navolging van Jezus Christus.