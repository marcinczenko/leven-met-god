---
path: /386
title: '386: 1 NOVEMBER'
tag: biezondere-feesten
content: ../styling.md
sortIndex: 386
---

## Allerheiligen

De Kerk wijdt een feestdag aan het vieren en huldigen van alle heiligen, die in de hemel zijn. _Laten wij ons verheugen in de Heer, nu wij de feestdag vieren ter ere van alle heiligen; want over hun heiligheid verblijden zich de engelen en loven wij de Zoon van God._ (Introitus v. d. mis.)

Met en in de heiligen, die wij vandaag vieren, dat wil zeggen, die wij huldigen en aanroepen, wordt ons weer eens duidelijk, dat wij allen in een _gemeenschap der heiligen_ samen horen. De hemel ziet weer met liefde en zorg naar de aarde, zoals de aardse Kerk opziet naar boven in vertrouwen en verlangen. Wij begrijpen dat de heiligen mensen waren zoals wij, dat wij met hen één roeping delen: die van de glorie in het hiernamaals. Allen zijn wij Gods kinderen, geroepen en begenadigd:
zij hebben de overwinning reeds behaald, wij strijden en streven naar hetzelfde einddoel.

1\. Voor ons allen zijn deze heiligen ons een voorbeeld. Het is waar: er zijn ook buiten de katholieke Kerk, ook buiten het christendom helden geweest,
gave, grote en edelmoedige mannen en vrouwen.

_Gij hunkert naar de hoogste gaven?_ schrijft Paulus; _ik wijs u een weg, die nog hoger ligt._ (1 Kor. 12 : 31.) Er is namelijk iets wat hier ver boven uit gaat.
_Niet alleen de romeinse wolvin heeft helden gevoed, maar ook achter het Lam volgt een heldengeslacht van mannen en vrouwen, (maar nu een) dat niemand kan tellen._ (Wöhrmüller.)

De bron van de christelijke grootheid is een andere, het doel ligt oneindig verder en hoger. Daarom zal de heiligheid altijd onzegbaar ver uitsteken boven alle louter menselijke idealen. En ook tussen de heiligen onderling is nog groot verschil.
_Er zijn ontelbaar velen, die, ofschoon zij geen wonderen doen, daarom toch niet staan beneden hen, die wel wonderen deden._ (Greg. M.) Heiligheid is altijd weer de beleving van het evangelie. Niet zonder reden laat de Kerk ons vandaag weer de acht zaligheden horen in de mis. Dat is het wat de heiligen zalig maakte. _Zalig de zuiveren van hart... zalig die hongeren en dorsten naar de gerechtigheid... zalig de barmhartigen... zalig die vervolging lijden..._ (Matt. 5 : 6-10.)
_In de heiligen,_ zegt Guardini, _worden de geheimen Gods belichaamd._ Ja, en vooral het geheim van zijn kracht, die menselijke zwakheid tot heldhaftigheid voert; het geheim van zijn tederheid dat de mensen aan Hem bindt en ze in- en uitwendig weet te transformeren; het geheim van zijn liefde dat hem tot weldoener van de mensheid maakt door hun goedheid en hun voorbeeld.

2\. _Wij behoren navolgers te zijn van de heiligen. In hun deugden schittert de deugd van Jezus Christus op allerlei wijzen; want zij zijn de navolgers geweest van Hem._ Zo schreef Paus Pius XII in _Mediator Dei_.

Ieder vindt zijn voorbeeld. De priesters kennen onder de heiligen bijvoorbeeld de grote apostelen die vol liefde voor Christus en zijn zielen hebben uitgemunt in onbaatzuchtigheid en toewijding; zij waren de _forma gregis_, _het voorbeeld van de kudde_, maar ook haar troost en aanmoediging: zij waren _echte herders_.

Er zijn onder de heiligen voorbeelden voor de vaders en de moeders, voorbeelden voor de kinderen. Alle heiligen hebben uitgemunt: hetzij in reinheid of in nederigheid, in apostolaat of in zelfverloochening en boete, in goedheid of wijsheid. Inwendig werden zij door de heilige Geest gedreven en zij werden tot in hun uitwendige gedragingen aan Christus gelijk.

Kloosterlingen vinden bij de heiligen het voorbeeld van het trouwe en vurige leven van gebed, van gehoorzaamheid, ingetogenheid en stilte. Hier heeft de genade iets tot stand gebracht, wat wij allen bewonderen.

Maar alles wat God in zijn heiligen tot stand bracht, was vrucht van de liefde. Zij zijn in en door de liefde groot geworden. Niets ligt ons zo zeer voor de hand als de vurige en ijverige, de heilige en de onbaatzuchtige liefde. Wij zijn voor de
liefde gemaakt.

_Menigeen ervaart de godsdienst als een benauwende omheining, in plaats van zich door haar liefde te laten dragen. De heiligen hebben bemind: dat is hun hele geheim._ (Lacordaire.)

Terwijl Jezus in zijn evangelie ons telkens omhoog haalt, blijven wij vaak vastgehecht aan het stoffelijke, het beperkte, het egoïstische en het minderwaardige in elke gedaante. Maar _grote gedachten alleen kweken grote zielen_. (Lacordaire.)

Er is standvastigheid en werkelijke moed nodig, ook (en vooral) om een heilige te worden. _Een held is hij die standhoudt._ (Langbehn.) _Een held moet meester zijn over zijn ziel._ (Shakespeare.) Toch mogen wij zeggen dat het Gods genade is die tot heiligheid drijft en die ons altijd helpt. Dat is onze grote troost: als wij goed willen, zal Hij het doen. _Alleen de genade kan een mens heilig maken; wie dit betwijfelt, weet noch wat een mens, noch wat een heilige is._ (Pascal.)

_Mijn God, geef mij de kracht naar de voorbeelden van uw heiligen te zien zonder ontmoedigd te worden. Werk Gij in mij door uw heilige Geest: opdat al het goede wat Gij zo overvloedig in mij hebt neergelegd, ook moge uitgroeien om mij, ten slotte, ondanks alles, gelijkvormig te maken aan het beeld van uw Zoon Jezus Christus, onze Heer. Amen._