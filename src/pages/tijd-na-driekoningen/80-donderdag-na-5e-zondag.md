---
path: /80
title: '80: DONDERDAG NA DE 5e ZONDAG'
tag: tijd-na-driekoningen
content: ../styling.md
sortIndex: 80
---

## Jezus' Bloed getuigenis van Gods liefde

Op zovele wijzen heeft God aan de mensen zijn liefde betuigd. Zij staan in het algemeen er maar moeilijk bij stil. Een bewijs van zijn liefde dat wel biezonder luid spreekt, is het bloed van zijn eigen Zoon. Jezus gaf zelf dat bloed en daarmede zijn leven omdat Hij de mensen en dus ieder van ons, u en mij heeft liefgehad. Zijn bloed spreekt slechts één taal, die van de liefde. Het is de liefde van een God.

1\. _Hij heeft ons bemind, ons door zijn bloed van de zonde verlost, ons ook tot een koningschap gemaakt, tot priesters voor zijn God en Vader._ (Openb. 1:5) Het is steeds weer de heilige Geest die ons deze waarheid naderbij moet brengen. Het is niet voldoende dit te geloven en te weten: het treft ons pas als op zekere dag met onontwijkbare duidelijkheid voor ons staat, dat Hij ons lief heeft. _Ook voor mij_, heeft Hij zijn bloed gegeven.

_Thans nu gij in Christus Jezus zijt, thans zijt gij nabij gekomen door Christus' bloed, gij die eertijds verre waart._ (Ef. 2:13)

Alle schuld is door Hem uitgeboet, en daarmede ook uitgewist en weggenomen. _In Hem bezitten wij de verlossing door zijn bloed, de vergiffenis der zonden, naar de rijkdom van zijn genade._ (EL 1:7-8)_ _Het bloed van Jezus, zijn Zoon, reinigt ons van alle zonde._ (1 Joh. 1:7)

Dat verandert dus de gehele situatie van de schuldige mens. Niet alleen op de erfzonde heeft Jezus bloed betrekking, maar op alle zonden, grote en kleine, op openbare en verborgen zonden. Hij wist uit wat ons kwelt, Hij heeft door zijn liefde vergeving voor alles. Hij kan slechts een ding nog van ons wensen: dat wij geloven en vertrouwen.

_Hij kwam niet om ons bloed te vergieten, maar om ons door zijn eigen bloed te verlossen._ (Ambrosius)

2\. Dat is dus het resultaat dat Hij van ons verhoopt na het storten van zijn bloed, en na het offer
van zijn leven: dat wij vertrouwen.

_God bewijst zijn liefde voor ons, doordat Christus voor ons is gestorven, toen wij nog zondaars waren. Hoeveel te meer dus zullen wij thans door Hem van de toorn worden gered, nu wij gerechtvaardigd zijn door zijn bloed._ (Rom. 5:8-9) Terecht hebben grote Heiligen en mystici stil gestaan bij de wonde van zijn hart en de andere wonden, om zich diep daarvan te overtuigen: uit liefde tot mij heeft Hij al zijn bloed vergoten. _Zijn bloed heeft de eniggeboren Zoon van God voor ons vergoten; ziel, richt u op: zoveel zijt gij: waard!_ (August.) Wij mogen dus nu niet in wanhoop of in wantrouwen aarzelend omzien: als God het ons zegt is dit de waarheid en ligt de redding en de heiligheid in het vertrouwen op Jezus' offer, het offer van zijn bloed. _Het bloed van de Heer,_ zegt Augustinus nog, _werd voor u geofferd, als gij wilt; als gij niet wilt, werd het niet voor u geofferd... Het bloed van Christus is voor de goedwillenden zaligheid, voor de kwaadwilligen hun ondergang._

Hij geeft ons overvloedig kans van zijn mildheid te genieten en gered te worden: dagelijks vloeit zijn heilig bloed op onze altaren. _Wij willen het
bloed van de Verlosser ontvangen,_ zegt de heilige Johannes Chrysostomus, _alsof wij met onze lippen de goddelijke onbevlekte zijde raakten._ _Het bloed der besprenkeling (dat van Jezus Christus), roept iets beters af dan Abels bloed,_ zegt Paulus. (Hebr. 12:24)

Kunnen wij dus niet volkomen gerust zijn, dankbaar en blij... om zijn mateloze liefde? Wie vertrouwvol en met liefde tot Hem opziet zal de waarheid ervaren van wat Ruusbroec schreef: _In Hem en uit Hem vloeit de fontein der eeuwige behoudenis; en uit zijn wonden vloeit balsem tot genezing aller kwalen._

_O Jezus, die ons uw liefde hebt bewezen met uw bloed, geef ons geloof en een sterk vertrouwen. Laat hen niet verloren gaan die U zoveel hebben gekost, maar verteder veeleer ons hart, opdat wij in innige wederliefde ons zonder voorbehoud en zonder achterdocht geheel aan U mogen schenken voor tijd en eeuwigheid. Amen._
