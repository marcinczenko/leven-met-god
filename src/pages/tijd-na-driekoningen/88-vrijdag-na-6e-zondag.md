---
path: /88
title: '88: VRIJDAG NA DE 6e ZONDAG'
tag: tijd-na-driekoningen
content: ../styling.md
sortIndex: 88
---

## Wij zijn niet heilig

_Niemand matige zich iets aan: niemand heeft iets goeds, tenzij hij het ontvangen heeft van Hem die alleen goed is._ (August.)

Wij worden tot het goede opgeroepen; wat meer zegt wij zijn dáárvoor geschapen. Wij zijn het verre evenbeeld van God; Wij warden door Hem uitgenodigd om door de medewerking met de hulp die Hij ons voortdurend geeft, _het beeld van Hem in ons_, steeds meer te vervolmaken. Hij vraagt ons de reinheid reiner te maken, die in ons bewust, veroverd en verdedigd wordt; onze verbondenheid met Hem _tot eenheid met Hem op te voeren_ door steeds waarachtiger, zuiverder en vuriger liefde.

1\. _Zoals God zonder zonde is, moet hij, die geschapen is als zijn evenbeeld, zonder zonde zijn,_ zegt Ambrosius. Nu doet zich deze merkwaardige ontdekking voor in haast ieder ijverig leven: _Hoe reiner een mens tracht te leven, des te duidelijker en ontstellender treedt hem, in het licht van het goddelijke, de geweldige onzekerheid van zijn hele bestaan tegemoet._ (Adam, _Jezus Christus_) Hij vraagt zich af: leef ik wel goed? Men kan dit ook uitdrukken in een andere vorm: _De jammerklachten van de met zonde beladen ziel klinkt in haar woorden mee wanneer zij God de Heilige noemt. En wanneer zij Hem deze naam geeft, driemaal achtereen, is het als een smartelijk berouw, als een steeds groter wordende aanklacht tegen eigen onheiligheid._ (Lippert).

Want heiligheid betekent dat God rein is; - in Hem is er geen spoor van zonde - Hij is van een overweldigende, brandende reinheid, die zelfs geen zweem van smet toelaat.

Heiligheid betekent dat Hij goed is, en niet alleen zó dat Hij aan de eisen van het goede voldoet, maar zelf _het goede is_. In die zin antwoordde Christus aan de jonge man in het evangelie: _wat noemt gij Mij goed? Niemand is goed dan God alleen._ (Mark. 10:18)

Wat wij met het woord _goed_ aanduiden vormt als het ware maar een afsplitsing van de oneindige volheid en enkelvoudigheid van zijn bestaan. (Guardini)

God blijft de laatste toetssteen door zijn Wezen zelf. Voor ons is Hij de eigenlijke en de enige maatstaf; over alles ligt in Hem het eigenlijke, het alleen waardevolle oordeel uitgesproken. _Alles bestaat in Hem._ (Kol. 1:17)

2\. Zodra de mens God zoekt en in zijn nabijheid komt, wordt hij met Gods heiligheid geconfronteerd. En deze heiligheid stelt de mens noodzakelijkerwijze haar eisen. Want de mens _wordt zich dan langzaam van Gods heiligheid bewust_, als van een verheven, een sublieme, maar ook niet te ontkomen werkelijkheid. Dat bewustzijn reflecteert in ieder priesterleven dat zich met God en Christus voedt; in ieder kloosterleven dat de volmaaktheid van God en van zijn Zoon, als onmiddellijk meetsnoer neemt van eigen ideaal. Het reflecteert en vaak zeer zuiver en zeer fel in het leven van de leek, die door al het gewirwar van de moderne drukke bezigheden heen, Gods heiligheid als een herinnering in het hoofd draagt en als een vermaning en een vurige wens in zijn eigen hart.

De mens die probeert tot God te naderen, ontdekt dat hij zelf niet heilig is maar wereldsgezind, aards gebonden, vaak schuldig en bezoedeld. Hij kan dit bewustzijn ervaren als een behoefte om te vluchten of als een smeking dat God maar weg zou gaan: _Ga weg van mij Heer, want ik ben een zondig mens._ (Luk. 3:8)

En toch hebben wij allen die heilige God zo nodig, onder alle omstandigheden, altijd en op alle plaatsen. Wij kunnen alleen leven door Hem en uit Hem en uiteindelijk kunnen wij nergens zijn dan bij Hem.

_Heer, mijn God. Gij zijt het die ik zoek. Naar U smacht mijn ziel, naar U verlangt mijn lichaam zoals een dor land verlangt naar het water._ (Ps. 62:1-3)

_Zoals bet dorstig hert verlangt naar koele waterbronnen, zo verlangt mijn hart naar U mijn God._ (Ps. 41:2)

Uit dit dubbele bewustzijn ontspringt het gebed. Ik _ben niet heilig_: Hij is het wel. _Maar ik kan Hem niet missen_: Hij is de bron van mijn wezen en ook van mijn heiligheid, die ik nog niet bezit maar die Hij mij geven zal. Hoe heviger mijn verlangen, hoe meer Hij mij tegemoet treedt. Hoe dieper mijn behoefte wordt aan Hem, des te meer zal Hij mij verzadigen met geluk.

Die behoefte aan Hem groeit door de _liefde_, maar ook door het _vertrouwen_: Hij is zo goed. Zij groeit in _het geloof_, in het zeker weten: Hij is de groter de eigenlijke werkelijkheid van alle dingen.

_O God laat uw plannen met mij, in mij niet mislukken door mijn arme creatuurlijke zondigheid. Gij zijt **Schepper** en **Verlosser** uit goedheid en uit louter liefde. Wees door uw Geest ook **heiligmaker** opdat dit wezen met alles wat dit wezen hier op aarde dierbaar is, u voor eeuwig moge loven in de hemel. Amen._
