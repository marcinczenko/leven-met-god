---
path: /85
title: '85: DINSDAG NA DE 6e ZONDAG'
tag: tijd-na-driekoningen
content: ../styling.md
sortIndex: 85
---

## Het begint met geloven

Telkens weer opnieuw ontmoeten we in het evangelie personen die zich van Christus afwenden omdat zij niet in Hem geloven. En deze afgekeerdheid zal zich na Jezus' dood de gehele geschiedenis door, blijven herhalen. Om een of andere duistere reden... gelooft men niet.

Dat morele zwakheid of de vrees voor Jezus' eisen, voor zijn hoge idealen velen terughoudt... het is onmiskenbaar. Afval van het geloof begint vaak met ontrouw aan geloften of christelijke geboden.

Er zijn soms moeilijkheden in het geloven waarvoor weer anderen terugschrikken: het is hun te onklaar, het is te raadselachtig. Niemand kan of mag naar willekeur treden in de geheimen van een ziel en soms blijft de vraag: _waarom gelooft hij niet meer?_, _waarom kan zij het geloof niet opbrengen?_ onopgelost. Maar het is niet vermetel te vermoeden dat soms een zekere aarzeling, een niet kunnen besluiten, gebrek aan geestelijke veerkracht, gebrek aan ruggegraat, een grote rol speelt.

1\. Nu Jezus als Redder is gekomen, wordt van ons allereerst gevraagd dat wij tot Hem naderen. Wie bidt en niet hooghartig, maar bescheiden tot Jezus komt, zal niet worden afgewezen. _Al wat de Vader Mij geeft, zal tot Mij komen; en wie tot Mij komt, zal Ik niet buiten werpen._ (Joh. 6:37) De Meester wil zelfs gaarne het geloof geven aan wie er om vraagt, of aan wie verlangend tot Hem komt. _Wie in Mij gelooft, gelooft niet in Mij, maar in Hem die Mij heeft gezonden. Ik ben als een licht in de wereld gekomen, opdat niemand die in
Mij gelooft, in duisternis blijft._ (Joh. 12:44,45)

Geheel onze houding tegenover Christus is tenslotte van ons geloof afhankelijk. Daarom blijft gebed om geloof, het behoud van het geloof en de beoefening van het geloof voor iedereen een hoogst gewichtige aangelegenheid.

Het geloven hangt nauw samen met het leven volgens dat geloof. Wie in zijn levenshouding van Jezus afwijkt, zal spoedig lauw zijn in het geloof of zelfs tot ongeloof vervallen.

Men zoekt nu eenmaal, bijna onbewust, eigen gedrag te rechtvaardigen of het voor zichzelf volgens eigen grondbeginselen te verantwoorden. Jezus belooft ons het eeuwig leven als wij Hem volgen. _Voorwaar, voorwaar, Ik zeg u: zo iemand zijn woord onderhoudt, dan zal hij in eeuwigheid de dood niet zien._ (Joh. 8:51) _Voorwaar, voorwaar, Ik zeg u: wie luistert naar mijn woord en in Hem gelooft die Mij gezonden heeft, hij heeft het eeuwig leven en in het gericht komt hij niet, maar hij is overgegaan van de dood tot het leven._ (Joh. 5:24)

2\. De apostelen en alle heiligen wisten zeer goed dat geloven wel noodzakelijk, maar tegelijk een grote gave van God was. _U valt de genade ten deel, in Christus te geloven._ (Fil. 1:29) _Door Hem gelooft gij in God, die Hem van de doden heeft opgewekt en verheerlijkt; en zo is uw geloof ook hoop op God._ (1 Petr. 1:21)

Geloof is __overgave__ en dus komt de wil (de goede wil en de krachtige wil) daaraan te pas. _Ik verlang van Christus geen motivering,_ zegt Augustinus, _indien ik mij slechts door motivering laat overtuigen, verloochen ik het geloof._

Elders zegt hij, als om de weg te wijzen: _geloof in de Christus die in het vlees geboren is, dan zult gij komen tot de Christus die uit God geboren is_. _Geloof in Christus,_ zo zegt hij verder, _opdat gij Christus leert begrijpen._

Ons past een grote dankbaarheid voor de gave van het geloof. Want het geloof bezielt de priester tot zijn apostolische ijver, tot zijn persoonlijke offers en zijn godsvrucht.

Het geloof brengt de kloosterlingen tot een leven dat de wereld zinloos noemt, en verheft hen boven de gehechtheid aan het aardse.

Het geloof is de sleutel van een waarachtig christelijk leven in de wereld dat soms tot heldhaftigheid wordt doorgevoerd. Want _slechts in het geloof aan de eeuwige Kunstenaar die ons heeft geschapen, aan de Verlosser die ons heeft bemind, vinden wij de vrede en de verklaring van de voornaamste dingen in het leven_. (Prohaszka)

_Zie Jezus, in nederigheid kniel ik voor U neer en ik bedank U voor de grote gunst dat ik in U geloven mag. Help mij om trouw te zijn aan de gave van het geloof, help mij steeds dieper en met meer overtuiging in U te geloven. Laat het geloof mij er toe brengen U in alles te volgen, ook als uw liefde werkelijk alles van mij vragen zal. Amen._
