---
path: /84
title: '84: MAANDAG NA DE 6e ZONDAG'
tag: tijd-na-driekoningen
content: ../styling.md
sortIndex: 84
---

## Naastenliefde

Dat wij naastenliefde beoefenen is eigenlijk, gezien de gehele geest van het christendom, wel voor de hand liggend. Niemand kijkt vreemd op als er in een retraite of op de preekstoel over de naastenliefde wordt gesproken of als wij allen herhaaldelijk tot naastenliefde worden aangespoord.

Maar daarmede is nog niet altijd de grondslag van deze liefde volkomen duidelijk.

1\. Jezus maakte de liefde tot grondslag van zijn Kerk. Hij laat de schriftgeleerde zeggen dat de liefde tot God het eerste en grootste gebod is van de oude wet. Hij neemt die woorden over en zegt dus eigenlijk, dat is _nog altijd_ het eerste en het grootste gebod: _gij zult de Heer, uw God, liefhebben_. Maar het tweede gebod is daaraan gelijk: _gij zult uw naaste beminnen als uzelf_.

Wij begrijpen dat de liefde tot God alles overtreft, dat wij God die ons heeft geschapen en heeft verlost en op duizenderlei wijze onze weldoener is, nooit genoeg zullen beminnen. Hij is ons altijd tegemoet getreden op de meest beminnelijke wijze.

Hij heeft alles voor ons over gehad. Wij begrijpen dat wij Hem moeten liefhebben, wij zien zelfs in dat daarmede de schoonheid van het leven en ons dieper persoonlijk geluk gemoeid is.

Nu heeft Christus het tweede gebod zo nauw met het eerste verbonden dat het ene niet meer bestaan kan zonder het andere. Alles komt neer niet op één gebod, maar op __deze twee geboden__.

Daartoe worden èn de wet èn de profeten herleid.

De enigszins geheimzinnige reden waarom de liefde voor de mensen tezamen met de liefde voor God tot het enige fundament gemaakt werd van het gehele christendom, is deze dat wij gevraagd worden de mensen lief te hebben, niet om hen zelf, maar om God, dus terwille van God, terwille van de zo nauwe betrekkingen die er bestaan tussen God en de mensen.

Willen wij dit goddelijk verlangen goed verstaan, dan mogen wij wel bedenken, dat God niet alleen vraagt dat wij Hem beminnen als God, als het allesovertreffende, opperheerlijk Wezen, maar dat wij Hem ook zullen beminnen in de redelijke schepselen die Hij naar zijn beeld en gelijkenis gemaakt heeft.

_Voorwaar, voorwaar Ik zeg u: wat gij voor de minsten van de mijnen hebt gedaan, dat hebt gij voor Mij gedaan._ (Matt. 25:40)

Hij beschouwt dus het goede dat wij aan de mensen doen, als voor Hem persoonlijk verricht. Zo wil ook een vader dat men zijn kinderen bemint en eert en hij voelt zich daardoor gelukkig, want hij leeft in zijn kinderen, die hij met zijn liefde overal volgt.

Op dezelfde wijze doet God. Wat een reden om goed te zijn voor onze medemensen. Dat is dus een zuivere vorm van liefde tot God, de mensen die Hem zo dierbaar zijn, goed te doen in woorden en daden.

2\. De liefde voor de mensen is dus niets anders dan een uitbreiding van de liefde tot God, het is de liefde tot God in een andere vorm. Daarom kon Christus die zo hoogst belangrijke naastenliefde maken tot het fundament van het nieuwe Verbond, tot fundament van de geheel nieuwe wereld. Hoe konsekwent Jezus deze gedachte vasthoudt, blijkt glashelder uit zijn voorstelling van het laatste oordeel. De motieven, waarom een groep wordt afgewezen en de andere groep wordt binnengeleid in de eeuwige vreugde zijn geen andere dan hun verschillende houdingen tegenover de mensen.

_Ik was ziek en in de gevangenis... en gij hebt Mij niet bezocht... Ik, was vreemdeling en gij naamt Mij niet op..._

En als de verworpenen dan de schuchtere vraag stellen, _maar wanneer zagen wij U arm of in de gevangenis?..._ dan antwoordt de eeuwige Rechter: _wat gij verzuimd hebt te doen voor de mensen, dat hebt gij nagelaten tegenover Mij!_

En tot de uitverkorenen klinkt het: _Komt, gezegenden van mijn Vader, en neemt bezit van het rijk, dat voor u gegrondvest werd vanaf het begin van de wereld. Want Ik was hongerig en gij hebt Mij te eten gegeven, Ik was dorstig, en gij hebt Mij gelaafd. Ik was ziek en in de gevangenis en gij zijt Mij komen bezoeken..._ _Want in de armen, die gij hebt geholpen, hebt gij Mij zelf uw liefde bewezen, Ik was het die dorst leed en honger..._

Jezus die de goedheid en barmhartigheid zelf is, aarzelt niet zijn veroordeling uit te spreken over degenen, die geen naastenliefde hebben beoefend. Wat volgt uit dat alles? Het is duidelijk: God vraagt een concreet bewijs van onze liefde voor Hem, uit te drukken door woorden en gedragingen tegenover elkander, tegenover alle mensen.

Wij kunnen en mogen niet zeggen dat wij God liefhebben als wij de mensen, Gods kinderen, achteloos voorbijgaan of nog erger, hen beledigen, ook in gedachten is dat bij God reeds schuldig, hun diensten weigeren, kwaad van hen spreken, of hen alleen laten staan met hun moeilijkheden.

Het terrein van de ware liefde Gods is zo groot als het leven zelf en bijna even groot is het terrein van die liefde tot God in de vorm van naastenliefde, want vrijwel overal ontmoeten wij mensen die wij op een of andere wijze goed kunnen doen. Goed doen aan de mensen is liefde bewijzen aan God.

Een louter ideële liefde Gods is vrijwel waardeloos. De liefde echter die zich openbaart in daden, iedere dag opnieuw, ook als wij zelf daarvoor offers _mogen_ brengen, dat is de ware liefde, die God op prijs stelt en eenmaal zal belonen op goddelijk-milde wijze.
