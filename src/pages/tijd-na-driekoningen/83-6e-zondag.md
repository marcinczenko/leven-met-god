---
path: /83
title: '83: 6e ZONDAG NA DRIEKONINGEN'
tag: tijd-na-driekoningen
content: ../styling.md
sortIndex: 83
---

## Het rijk Gods en zijn macht

De goddelijke Meester kwam ons Gods liefde verkondigen. Dat wil zeggen, Hij kwam om ons te overtuigen van Gods goedheid. Door die overtuiging gesterkt zouden wij als vanzelf geneigd zijn God te beminnen. En waar de liefde eenmaal is gewekt staat de toegang open tot alle heldhaftigheid en tot de hoogste deugd: tot de volledige vestiging in ons van Gods rijk.

Die liefde steunt op Gods genade. Zij veronderstelt echter in het algemeen een zekere mate van kennis. Men kan wel vurig beminnen wat men nog niet goed kent, maar men kan geen liefde hebben voor wat men volstrekt niet kent.

1\. Vandaag wordt ons in het evangelie het rijk Gods onder de vorm van parabels voorgesteld. _Een andere gelijkenis stelde Hij hen voor,_ zo schrijft Mattheus, _en sprak: Het rijk der hemelen is gelijk aan een mosterdzaadje dat iemand op zijn akker zaaide. Het is wel het kleinste van alle zaden, maar als het is opgewassen, is het groter dan het tuingewas en wordt het een boom, zodat de vogels in de lucht in zijn takken komen nestelen._ (Matt. 13:31,32)

Het is duidelijk: er zit een enorme groeikracht in dat rijk Gods. Misschien komt dat zaad niet in goede bodem, misschien wordt het vertrapt, niet genoeg beschermd of geholpen, maar het _kan_ diep wortel schieten en tot geweldige dimensies uitgroeien. Het is zijn evangelie dat Christus hier aankondigt. Dat is immers het rijk Gods op aarde. Het is bestemd om de gehele wereld van Oost naar West en van Noord tot Zuid te vervullen. Overal zal zijn zegenrijke, zijn verheffend-menselijke en zijn bovennatuurlijk-goddelijke kracht zich doen gevoelen aan hen die van goede wil zijn.

_Het rijk Gods bestaat niet in spijs en drank, maar in gerechtigheid, vrede en vreugde in de heilige Geest._ (Rom. 14:17) _Zoekt eerst het rijk Gods en zijn gerechtigheid._ (Matt. 6:33) _U is het gegeven, de geheimen van het rijk der hemelen te kennen._ (Matt. 13:11) Maar dat rijk Gods dat gerechtigheid in de wereld brengt, vrede en vreugde in de heilige Geest, is ook _in ons_. En daar bezit het dezelfde stootkracht. Daar kan het, zij het op een andere wijze, evenzeer getuigen van zijn innerlijke rijkdom en van zijn intens vermogen om alles te veranderen, alles te doortrekken en de mens zelf, ook als individu te hervormen en in de ware zin van het woord te heiligen.

2\. Het rijk Gods is in ons. _Christus de Heer heerst in ons door de inwendige deugden van het hart: door geloof, hoop en liefde._ (Cat. rom.) Het rijk Gods bestaat in onze volledige overgave aan zijn liefde en aan zijn licht van alles wat wij doen en zijn.

Wanneer alles in ons via verstand en wil op het goddelijke wordt afgestemd... wanneer wij proberen Hem in alles te gehoorzamen, Hem in alles tegemoet te komen, altijd weer te zinnen op wat Hem genoegen kan doen... d√†n is het rijk Gods in ons gekomen. Maar wie ziet niet dat zich door die pogingen een proces van verandering voltrekt, waardoor wij nieuwe mensen worden! Wie zich in het rijk Gods laat opnemen en volledig _van dat rijk_ wil zijn, wordt herschapen en herboren. Hij gaat van de louter-menselijke naar de goddelijke orde over voor zover hem dat maar mogelijk is. _Jezus verstaat onder het rijk van God de ongebroken eeuwige levensgemeenschap met de Vader en met zichzelf._ (K. Adam, _Jezus Christus_)

_Onze gemeenschap is met de Vader en met Jezus Christus, zijn Zoon._ (1 Joh. 1:3) _Het Godsrijk is de sterke zuivere wil, die zich boven de wereld van zelfzucht en geweld, van zorg en vrees verheft tot God._ (Schell, _Christus_)

_Nog een andere gelijkenis sprak Hij tot hen: het rijk der hemelen is gelijk aan zuurdeeg dat een vrouw onder drie maten meel mengde, totdat het meel geheel was gegist._ (Matt. 13:33) Alles zal naar zijn wens en gedachte van dit deeg worden doortrokken. _Zijn_ rijk is het mensdom als het _zijn_ Geest bezit en toetreedt tot zijn Kerk. _Wij_ zijn Gods rijk als wij vol zijn van die Geest en tot in ons diepste wezen die Kerk aanhangen, haar liefhebben, heiligen en verbreiden. Gods Geest maakt ons tot Gods rijk. Naar buiten uit zich zijn inwendige macht, zijn heerschappij over de ziel met haar wil en haar verstand, door onze daden en onze woorden in de zin van het Godsrijk. Als wij de gelijkheid met Jezus Christus trachten te benaderen, door onze bereidheid tot helpen en luisteren, door onze belangstelling en het steeds klaarstaan om ons aan te passen en zelfs voor anderen te wijken... dan groeit in ons het rijk van God. De liefde is er de drijfkracht van, de belangeloosheid het sieraad, Gods genade garandeert de innerlijke waarde.

_Mijn God, vestig in mij uw rijk door uw Zoon Jezus Christus onze Heer. Geef mij een groot geloof... laat mij in alles trouw zijn, geef mij een nooit te stillen verlangen om steeds dat te doen wat Hem behaagt... ik weet dat dan het Godsrijk in mij zal zijn en mijn dagelijks gebed verhoord zal worden: Onze Vader... uw rijk kome. Amen._
