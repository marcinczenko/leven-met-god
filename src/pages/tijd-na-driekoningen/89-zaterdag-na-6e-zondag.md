---
path: /89
title: '89: ZATERDAG NA DE 6e ZONDAG'
tag: tijd-na-driekoningen
content: ../styling.md
sortIndex: 89
---

## Herdenking van mijn doopsel II

Het doopsel is de eerste grote gave van God op onze weg naar de hemel. _In het doopsel_ zegt Ambrosius, _worden wij allen door de genade van boven voor het rijk van God gezalfd._ Dit sacrament is voor het leven en voor het hiernamaals van doorslaggevende betekenis. _Zou men vanuit de boeken van het Nieuwe Testament de vraag stellen, wat wel het meest beslissend gebeuren is in het leven van de mens, dan is het antwoord niet: zijn sterven maar: zijn doopsel._ (P. Schoonenberg.)

1\. Wij zijn door het heilig doopsel voor het eerst de getekenden geworden van God: Hij drukt zijn merk in ons, wij behoren Hem voor altijd toe. _God die ons en u onwankelbaar aan Christus bindt, en ons heeft gezalfd, Hij heeft ook zijn zegel op ons gedrukt en de waarborg van de Geest in onze harten gelegd._ (2 Kor. 1:21)

Dit is dus het belangrijke effect van deze inwijding in de leer en het leven volgens het evangelie: dat wij gereinigd worden van alle schuld, dat wij verbonden en verenigd worden met Jezus Christus, en dat wij door de genade en Gods inwoning geheiligd zijn.

Het leven dat daarop wordt geconstrueerd, wordt door goddelijke gedachten en verlangens gedragen. Al het overige dat ons boeit of tenminste bezig houdt hier op aarde volgens Gods wil, ontvangt wijding vanuit onze bestemming en heiliging. Alle wereldlijke waarden staan tussen ons en God in: nu niet meer als belemmering maar als hulpmiddel om tot God te komen. Alles is werktuig en biedt ons een kans om God te eren, Hein onze liefde en volgzaamheid te betuigen. Alles voert ons tot God, als wij het als kinderen van God willen gebruiken en benutten, in de lijn door het doopsel aangegeven. _Richt volgens de stand waartoe gij geschapen werdt ook uw leven in. Houdt uw burgerrecht in de hemel hoog._ (Basilius)

_Elk doopsel_ (aldus K. Adam, _Katholicisme_), _is tevens een wijding tot het priesterschap van Christus, omdat de gedoopte daardoor aan de profane wereld onttrokken en Christus' eigendom wordt en gewijd wordt om die algemene cultushandelingen te verrichten, die in de roeping van een kind van God besloten liggen._

2\. Wij worden dus door het doopsel gewijd en geheiligd en geheel het verder leven ondergaat daarvan de invloed: de richting is vaster, het ideaal ligt hoger, het geweten is zuiverder, de liefde is vuriger, de gebondenheid aan de aarde is door een fundamentele betrekking in haar wezen gewijzigd.

_Gij zijt rein gewassen, gij zijt geheiligd, gij zijt gerechtvaardigd in de naam van de Heer Jezus Christus en door de Geest van onze God._ (1.Kor. 6:11)

Juist langs en door deze eenheid met Christus, krijgt de wereld voor de gedoopte een nieuw aanzien. Hij beschouwt haar onder een ander aspect dat vroeger voor hem verborgen was. Door Christus, door zijn genade en zijn leer, krijgt het leven een andere kleur, een andere betekenis. Het is iets geworden van oneindige waarde omdat het de introductie is in het oneindig geluk en daar in zijn wezen reeds toe behoort.

_Want kinderen van God zijt gij allen door het geloof in Christus Jezus; allen hebt gij u met Christus bekleed omdat gij allen gedoopt zijt tot de gemeenschap met Christus._ (Gal. 3:26,27)

Uit deze innerlijke verbondenheid met de Verlosser stroomt ons het leven toe, dat ons heiligt voor dit bestaan en voor het toekomstige. Het wordt gestuwd en gevoed door zijn genadekracht; de bron en het oerbegin daarvan is voor ons het heilig doopsel.

_Het doopsel verbindt ons nauw met Christus, het Hoofd, als zijn ledematen. Evenals van het hoofd alle kracht uitgaat, die maakt dat de afzonderlijke lichaamsdelen hun biezondere werkzaamheden juist verrichten, zo stroomt ook uit de volheid van Christus de Heer, op alle gerechtvaardigden goddelijke kracht en genade over, die ons geschikt maken voor alle opgaven van het christelijk leven._ (Cat. Rom.)

_O Jezus die mij in U hebt opgenomen door het doopsel, ik wil U nu en heel mijn leven door, bedanken voor die gunst. Ik behoor U toe, ik ben een lidmaat van uw lichaam de Kerk, laat mij daarom waardig en heilig leven. Geef dat ik U, uw kruisdood en uw doopsel nooit te schande make. Laat de doopgenade telkens opnieuw voor mij een bron en aansporing zijn om U veel lief te hebben. Amen._
