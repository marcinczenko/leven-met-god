---
path: /9
title: '9: MAANDAG NA DE 2e ZONDAG'
tag: kerstkring
content: ../styling.md
sortIndex: 9
---

## Het aardse verachten in liefde voor het hemelse

_Vervuld van het voedsel dezer hemelse spijs smeken wij U nederig Heer dat Gij ons door de deelname aan dit geheim wilt leren het aardse te verachten en het hemelse lief te hebben..._ (Communie uit de mis van verleden zondag.)

1\. Als de kerk ons tot een levenshouding wil brengen waarbij het betrekkelijke van al het aardse ons duidelijk wordt door de vergelijking met het hemelse, doet zij dat in nauw verband met de heilige geheimen die wij aan het altaar vieren. Het is wel de meest directe weg om ons tot de juiste waardering der dingen te brengen: de verbondenheid met het eeuwig Woord, de vereniging met Jezus Christus.

Hij is de Wijsheid en bet Licht: hoe meer wij bij Hem te rade gaan hoe zuiverder ons oordeel zal zijn. Nooit is de vereniging met Hem inniger, dan op de ogenblikken waarop Hij ons voedsel wordt.

Gevoed door deze hemelse spijs, die Christus is, bidden wij nederig om door deze deelname aan de heilige geheimen tot inzicht te komen.

Het onderricht van Jezus' woord, zijn blijde boodschap, zijn voorbeeld, de leer van zijn kerk, dat alles wijst ons de weg in dit leven en wij zouden het voor geen prijs willen missen.

Maar de liefde, de eenheid (door liefde) met Jezus, leert ons oordelen zoals Hij. Wij zien dan door zijn ogen, wij waarderen volgens zijn normen, wij beminnen en verachten zoals Hij het doet. Nooit is de leer van het evangelie ons volkomen duidelijk, nooit gaat zij over in ons vlees en bloed, tenzij wij Christus vurig beminnen en leven in vereniging met Hem. Het vieren van de heilige geheimen, het meevieren van zijn offer, het nuttigen van zijn Lichaam en Bloed maakt ons één met Hem. Maar hoezeer is het dan te wensen dat deze viering bewust geschiedt, van ganser harte, met veel vurigheid, met een zeer oprechte en hartelijke liefde.

2\. _Het aardse verachten, het hemelse beminnen._ Wij geloven dat God ons hier op aarde plaatste om onze eigen taak uit liefde tot Hem te kunnen vervullen. Het is een taak waarmede ook allerlei aardse belangen gemoeid zijn: de opvoeding van kinderen vraagt wijsheid, wetenschap, vaak een langdurige opleiding van hen die onderricht geven en mede met de ouders de kinderen mogen opvoeden. Daarmede zijn veel stoffelijke goederen gemoeid; er moet een bestuur zijn dat het onderwijs en het gehele schoolwezen beheerst; er is voor allen de vaak moeilijke kwestie van woning, kleding en voeding. Maar terwijl het zo met de opvoeding is gesteld, kunnen de binnenwereldlijke waarden (dus ook de stoffelijke goederen) op geen enkel terrein van menselijke cultuur worden weggedacht. Nochtans: _het aardse verachten en het hemelse beminnen_.

In vergelijking met het eeuwige is dit tijdelijke leven onnoemelijk kort. Toch blijft het belangrijk want in de juiste behartiging van dit leven ligt de garantie van het eeuwig geluk, en in de harmonieuse ontplooiing van de menselijke cultuur op aarde, ligt de glorie en de eer van God. Als wij het aardse niet zien als een stap naar het bovenaardse, is er groot gevaar dat die stap naar beneden voert. Wij vertolken het aardse als een teken. Het is een teken van Gods goedheid, een teken van Gods wijsheid en schoonheid. Alles wijst ons op Hem. Pas dan, wanneer we de relatieve waarde van al het geschapene handhaven, komen wij tot grotere liefde voor het hemelse en vooral tot grotere liefde voor de Schepper, die zelf voor ons het hemelse en de hemel is. Een liefde die groter voor het hiernamaals is dan voor wat ons nu omgeeft, houdt ons werken en zwoegen in evenwicht. Wij leven niet voor de tijd, maar voor de tijd die ons meevoert naar de eeuwigheid, naar het puur goddelijke en bovenaardse.

_Leer ons o Heer in het vieren van uw heilige geheimen de goddelijke dingen proeven; wil ons hier op aarde leiden door uw heilige Geest opdat wij steeds levend als aan uw hand en onder uw oog, de heerlijkheid van de schepping mogen gebruiken om U te loven en U lief te hebben. Amen._
