---
path: /36
title: '36: BESNIJDENIS DES HEREN'
tag: kerstkring
content: ../styling.md
sortIndex: 36
---

## In het teken van het offer

Nauwelijks is de Redder op aarde gekomen of Hij begint na de geboorte in een stal, de lange rij van vernederingen door zich te onderwerpen aan de wet van de besnijdenis. De wet schreef voor dat de mannelijke Israëlieten op de achtste dag na hun geboorte besneden werden. Al waren er wonderbare dingen gebeurd vóór en na zijn geboorte, toch werd dit voorschrift op de aangewezen dag aan Hem voltrokken. Omdat Hij de door de Joden verwachte Messias was, moest Hij door de besnijdenis in het Godsvolk worden opgenomen en de verplichtingen van de wet vervullen. Lukas legt in het tweede hoofdstuk van zijn evangelie meer dan eens de nadruk op het feit dat Maria en Jozef ten opzichte van het goddelijk Kind geheel de wet des Heren vervulden.

1\. Jezus werd uit een vrouw geboren en stond onder de heerschappij van de wet, opdat Hij allen zou loskopen die onder de wet stonden. (Gal. 4:4)

De mis herhaalt de woorden van de kerstnacht: _een Kind is ons geboren, een Zoon is ons gegeven, de heerschappij is op zijn schouders gelegd; en zijn naam zal genoemd worden: engel van de grote Raad_. (Isaias, 9) Hij zal immers de Leraar zijn van de goddelijke geheimen en van het eeuwig leven. Hij die gekomen is als de Verwachte der volken zal de Leraar van de waarheid zijn voor alle mensen. Hij begint zijn leven met onderwerping en gehoorzaamheid. Sint Paulus licht ons in het epistel de betekenis toe van Jezus' komst. Hij is niet alleen de waarheid, niet alleen een voorbeeld, maar Hij verwacht dat wij ons ook naar Hem zullen richten en ons door navolging van zijn leven, voorbereiden op zijn tweede en dan glorievolle komst bij het einde der tijden.

_Gods genade is verschenen, redding brengend aan alle mensen. Zij voedt ons op, om goddeloosheid te verzaken en wereldse begeerlijkheid; om ingetogen, rechtschapen, godvruchtig in deze wereld te leven; om de zalige hoop te verwachten en de openbaring der glorie van onze grote God en Zaligmaker, Jezus Christus._ (Tit. 3:11-13)

2\. Bij de besnijdenis van Jezus wil de Kerk dat wij ons bezinnen op de betekenis van dit leven. Hij geeft nu de eerste druppels van zijn bloed: geheel zijn leven zal staan in het teken van het offer. Het is alsof zij ons een aansporing en een programma geeft voor het nieuwe jaar. Want Jezus is in heel zijn verschijning een openbaring van Gods genade en barmhartigheid, die redding brengt aan alle mensen, door zijn grote offerdaad.

Hij is het die ons opvoedt. Maar Hij kan ons niet opvoeden als wij voortdurend weerbarstig zijn en ons aan zijn invloed trachten te onttrekken. Hij vraagt dat wij naar Hem toegekeerd staan in geheel onze levenshouding.

_Goddeloosheid en wereldse begeerlijkheid verzaken,_ zegt Sint Paulus. Goddeloosheid is afgekeerdheid van God, wereldse begeerlijkheid is opgaan in de stof en de geest laten verhongeren.

Ons die Gods kinderen zijn, past iets geheel anders: dat wij ingetogen, rechtschapen en godvruchtig zullen leven.

Als priester _uit de mensen genomen_, als kloosterling tot biezondere intimiteit met God uitgenodigd, of als leek die Gods eer hoog wil houden te midden van een wereld die Hem vergeet... allen hebben wij moed en ernstige overtuiging nodig om ingetogen te kunnen en te durven zijn; om een diep godsdienstig leven te voeden, om eerlijk oprecht, rechtschapen, onder de mensen te staan. Alleen de omgang met de Godmens, kan ons die kracht en die durf verzekeren.

_Hij heeft zich voor ons gegeven om ons van alle ongerechtigheid te verlossen._

Is er een woord denkbaar dat meer hoop en vertrouwen geeft? Hij wil ons tot _reinheid en heiligheid brengen_, _als zijn eigen volk, vol van ijver in goede werken_. Hij verwacht dus veel van ons.

En als een speciale opdracht aan de priesters: besluit het epistel: _Houdt hun dit voor in uw uiteenzettingen en vermaningen... in Christus Jezus onze Heer._

_God, die door het maagdelijk moederschap van de heilige Maria, de schatten van de eeuwige zaligheid aan het mensdom hebt geschonken, verleen ons, smeken wij u, dat wij de voorspraak mogen ervaren van haar, door wie wij de oorsprong van het leven mochten ontvangen: onze Heer Jezus Christus. Amen._
