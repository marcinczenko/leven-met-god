---
path: /2
title: '2: MAANDAG NA DE 1e ZONDAG'
tag: kerstkring
content: ../styling.md
sortIndex: 2
---

## Red ons uit het gevaar

_Wij smeken U, o Heer, wek uw macht op, en kom, opdat wij door uw bescherming ontrukt mogen worden aan de dreigende gevaren van onze zonden en door uw bevrijding mogen worden gered._

1\. De kerk laat ons in dit gebed van de eerste adventszondag duidelijk om redding bidden. _Heer Gij kunt ons redden: toon uw goddelijke macht en kom tot ons._ Als Hij komt wijkt alle gevaar, want Hij komt met onweerstaanbare macht en met waarachtige gevoelens van liefde.

Het gevaar voor ons is in zonde te vervallen, _in onze zonden_. Er ligt een bezorgdheid in dit gebed uitgedrukt, een zekere angst. Alleen de Redder neemt angst en zonden weg en behoedt ons voor gevaren.

En nu het middel om ons op die bevrijding voor te bereiden of moeten wij de komst van Jezus weer verwachten als een wonder. Wij weten dat Hij ons duidelijk onderricht heeft en dat geen methode ons beter voorbereidt op zijn nieuwe komst - de komst door zijn genademededeling - dan _het volbrengen van zijn wensen_.

_Hierin is de liefde bij ons tot volmaaktheid gebracht, dat wij vertrouwen mogen hebben op de dag van het oordeel; want dan zijn we op de wereld zoals Hijzelf is. In de liefde bestaat geen vrees, want de vrees veronderstelt straf. Wie vreest heeft dus de volmaakte liefde niet._ (1 Joh. 4:17-18)

Met deze woorden wordt ons de weg gewezen naar de volkomen innerlijke rust, naar de diepe vrede des harten. _Er is geen vrees in de volmaakte liefde,_ zegt Sint Jan. Dat is de stem van de heilige Geest, het is de taal van Jezus Christus. Willen wij dus voor de grote vrees behoed worden; willen wij de vrijheid en de blijheid van de kinderen Gods genieten, dan is de aangewezen weg: streven naar volmaakte liefde.

_Dat Hij ons moge redden uit de gevaren van onze zonden, dat Hij ons zou beschermen, ons uit de bedreiging verlossen,_ dat zijn de gunsten waarom de kerk ons in het begin van de advent laat bidden. Maar wij bereiden die gunsten voor, wij worden van angsten en gevaren verlost door veel te beminnen.

2\. Nu is die liefde voor God in feite voor velen lang niet eenvoudig. Toch _vraagt_ God die liefde van ons, het is zijn eerste gebod.

Doch er is een weg naar de liefde. Het is niet voldoende God dank te betuigen en om vergiffenis van zonden te bidden. Als God liefde vraagt, vraagt Hij liefde. Maar de weg voor ons naar die vurige Godsliefde, is de belangstelling, de bewondering, en de daaruit (onder Gods medewerking) groeiende _brandende liefde voor Jezus Christus_. Hij is juist mens geworden opdat wij God in mensengestalte, in menselijk zijn en handelen zouden zien en bewonderen en liefhebben. Hij is _de weg_ voor ons allen.

Zeg niet dat dit onmogelijk is. Hij is u nabij; Hij woont op een mysterieuse, maar zeer reÃ«le wijze in u. Als gij een mens kunt beminnen, kunt gij ook Christus liefhebben. Hij helpt u meer in het bereiken van die liefde tot Hem, dan welk mens ook, u kan opwekken om hem of haar te beminnen.

En de weg naar die grote liefde voor God voert natuurlijkerwijze over de _daadwerkelijke liefde voor de mens_. Heb belangstelling, welwillendheid en genegenheid voor anderen; ontzie uw medemens, wees vriendelijk, hartelijk en (vooral) beleefd. Wees gevoelig voor de gevoeligheden van anderen. Overrompel ze niet, domineer niet, wees voorzichtig met anderen niet te kwetsen.

Dat is de les van Jezus Christus: de les van Hem op wiens komst wij wachten, op wiens komst wij ons voorbereiden door zijn lessen in praktijk te brengen. Dan ligt de weg open naar een grote liefde voor God, dan verdwijnt alle vrees.

_O Jezus, die als niemand anders de Leraar zijt geweest van liefde tot God en liefde tot de mensen, leer mij begrijpen hoezeer ik U moet beminnen. Leer mij iets van de naastenliefde zoals Gij die voor ons bedoeld hebt, opdat ik zonder angst en vrees door U moge worden binnengeleid in de eeuwige liefde tot God. Amen._
