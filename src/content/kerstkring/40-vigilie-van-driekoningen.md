---
path: /40
title: '40: VIGILIE VAN DRIEKONINGEN'
tag: kerstkring
content: ../styling.md
sortIndex: 40
---

## De Toegang tot Hem voert langs het geloof

Zo gemakkelijk kan in het christelijk leven allerlei sleur en formalisme ontstaan. Dit is soms ook het geval ten opzichte van het geloof, dat daarom zo nu en dan verfrissing nodig heeft. Het vraagt dan om een actueler vorm, of om een andere visie. Deze vernieuwing kan voortkomen uit de bevestiging van onze overtuiging of uit de volledigheid van onze overgave, maar zij is boven alles het werk van Gods genade.

1\. De goddelijke Zaligmaker vraagt herhaaldelijk in het evangelie dat wij ten volle in Hem zullen geloven.

_Uw geloof heeft u gered._ (Matt. 9:22) _Hij zeide tot hen: waar is uw geloof_? (Luk. 8:25) _Ik heb voor u gebeden opdat uw geloof niet zou wankelen._ (Luk. 22:32) _Gelooft gij in de Mensenzoon? Hij antwoordde: wie is dat Heer, dan zal ik in Hem geloven. Jezus sprak tot hem: gij hebt Hem gezien; Hij is het die met u spreekt._ (Joh. 9:36,37) Bij het laatste avondmaal prijst Christus zijn apostelen omdat zij in Hem geloofd hebben. _De Vader zelf heeft u lief, omdat gij Mij hebt liefgehad en __omdat gij geloofd hebt__ dat Ik van God ben uitgegaan._ (Joh. 116:27) Hij bidt in zijn hogepriesterlijk gebed: _Mogen zij allen één zijn, gelijk Gij Vader, het zijt in Mij en Ik in U; mogen zij ook één zijn in Ons, __opdat de wereld gelove__, dat Gij Mij gezonden hebt._ (Joh. 17:21)

Het is wel zeker dat geheel ons christelijk leven een ander aspect zou vertonen als wij een dieper geloof hadden. Wij zouden dan vanzelfsprekend ook niet zoveel moeite hebben de conclusie uit dat geloof te aanvaarden en geheel ons leven volgens dat geloof in te richten. De apostelen wijzen ons de weg tot de groei en de verdieping van ons geloof. Zij vroegen de Meester: _Heer vermeerder ons geloof_. (Luk. 17:5)

Elders lezen wij: _alles is mogelijk voor hem die gelooft... de vader riep uit: ik geloof, kom mijn ongeloof te hulp_. (Mark. 9:23)

2\. De eerste stap tot een groter en dieper geloof is het _gebed_. Wij menen, omdat wij bet geloof bezitten, bijna onwillekeurig, dat geloven wel vanzelf gaat en vergeten dat het een grote, onverdiende gave is van God.

Bidden om het behoud van het geloof en om een steeds groter geloof is nodig op iedere trap van het geestelijk leven. Voor ons allen geldt de vermaning van Paulus: _uit genade zijt gij gered door het geloof. Niet uit u zelf; Gods gave is het_. (Ef. 2:8)

Waar veel en vurig gebeden wordt, zal het geloof gemakkelijk tot bloei komen. Soms is het geloof echter zo duister dat zelfs het gebed haast onmogelijk is. Maar Gods genade zal ons niet alleen laten: Hij kent onze moeilijkheden. Hij weet hoe groot de duisternis is en hoe zwak wij zijn. Waar wij oprecht doen wat wij kunnen, komt Hij ons gaarne te hulp. En als het waar is dat wij op bepaalde ogenblikken niet _kunnen_ bidden; op andere ogenblikken kunnen wij het wèl. Laten wij dus die kostbare ogenblikken benutten. Dan komt het geloof terug; rijker, overvloediger dan te voren. _De toegang tot Hem voert langs het geloof_. Wij vinden dan misschien na veel en langdurig gebed, de waarheid. Wij hervinden de vroegere vurigheid en de gloed van ons priesterlijk en kloosterlijk leven. Of wellicht rijpen wij in de kostbare duisternis van het geloof tot een onbaatzuchtige liefde en worden zo ontvankelijk voor hogere en zelfs voor omvormende genade. Maar ook de toegang naar deze hoogte, voert langs het geloof. Geloof is de weg tot vereniging met God, voor alle christenen, ook midden in de wereld. Het is de volkomen overgave aan Gods waarheid ook al ontbreekt ons vaak daarbij het persoonlijk inzicht.

_Heer ik bid uit het diepst van mijn hart: _vermeerder mijn geloof_. Heb medelijden met mij en kom mijn ongeloof te hulp opdat ik mij aan U, die de goddelijke waarheid, de gedachte van de Vader en de eeuwige wijsheid zijt, zonder aarzelen moge wegschenken. Amen._
