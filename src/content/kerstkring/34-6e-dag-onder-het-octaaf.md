---
path: /34
title: '34: 6e DAG ONDER HET OCTAAF'
tag: kerstkring
content: ../styling.md
sortIndex: 34
---

## Wij hebben alles aan Hem te danken

In het epistel wordt ons vandaag de grote weldaad van de verlossing opnieuw voorgesteld. Paulus schrijft aan zijn leerling Titus wat God ons door Jezus Christus heeft gegeven. Wij zullen nooit genoeg de omvang van zijn weldaad zien of de diepte van zijn liefde kunnen peilen.

1\. _De goedheid en menslievendheid van God onze Zaligmaker heeft zich geopenbaard: Hij heeft ons verlost niet op grond van de goede werken die wij hebben gedaan maar door zijn barmhartigheid..._ (Tit. 3:4-7)

Dit is de betekenis van Jezus' menswording. Hij is op aarde gekomen, Hij heeft met ons en onder ons gewoond als een van de onzen, Hij is geweest zoals wij zijn. _Het Woord is vlees geworden en Het heeft onder ons gewoond,_ schrijft Sint Jan.

Waaraan hadden wij het verdiend? Niet om onze goede werken zegt Paulus. Ze zijn zo gering en zelf weten we wel dat ze niet zo heel veel te beduiden hebben, zelfs al prijzen ons de mensen. Niet om ons voortreffelijk leven, onze heiligheid, of om onze onbaatzuchtigheid... want die is er zelfs niet. Maar Hij heeft ons gered op grond van zijn eeuwige barmhartigheid. God is zonder meer goed en mild, Hij vergeeft, Hij wil _redden wat verloren was_. Nu kunnen wij weer leven als zijn kinderen dat wil zeggen als kinderen van God, en weer groeien in hartelijke liefde tot Hem. Wij mogen weer met Hem omgaan in een zeer innige intimiteit. Wij hebben het alleen te danken aan zijn liefde. _Hij heeft ons het eerst bemind_ zegt Sint Jan. (1 Joh. 4:10)

Het leven begint pas als men Christus ontmoet, als men de overtuiging krijgt dat ons een verrukkelijke toekomst wacht, op grond van de onbegrijpelijke mildheid van hierboven, de goedheid van Hem die ons is komen zoeken toen wij waren afgedwaald.

_...Door het bad van de wedergeboorte en de vernieuwing van de heilige Geest._ Wij zijn gedoopt, _allen zijt gij in een Geest gedoopt, tot een lichaam_, zegt Paulus. Het doopsel bracht in ons het goddelijk leven; het zaad, het begin van het eeuwig geluk. De heilige Geest begeleidt ons sindsdien. Hij is in ons, als wij tenminste ons naar Hem willen keren en geloven in zijn machtige invloed.

2\. Waarom heeft Hij dat alles gedaan? Waarom geeft Hij ons weer die nieuwe kansen tot heiligheid en tot geluk? Hij is Vader: Hij heeft ons geschapen en van eeuwigheid bemind; en een vader wil zijn kind niet missen. Hij heeft de schoonheid en de eeuwige blijdschap van de hemel voor ons gereed gehouden; Hij wil ons gelukkig zien omdat Hij ons op goddelijke wijze, die de menselijke manier onbegrijpelijk ver te boven gaat... heeft liefgehad.

_...Opdat wij door zijn genade gerechtvaardigd, door de hóóp erfgenamen zouden worden van het eeuwig leven._ (Tit. 3:4-7)

Dit leven is een hoopvol uitzien naar _de andere oever_, het is een ononderbroken verwachting van het erfdeel dat het eeuwig leven is.

Wij beantwoorden pas aan zijn bedoelingen als wij zijn hulp hier op aarde ook aanvaarden, als wij dus door _zijn_ licht en door _zijn_ kracht onszelf ontworstelen aan onze eigenliefde, aan de altijd weer werkzame zelfzucht. Dan komt, uit liefde tot Jezus Christus, de evenmens in een ander licht te staan; hij wordt dan beminnelijk in het licht van Christus. Dit kan alleen maar gebeuren, wanneer wij ons met meer toewijding gaan geven aan de dingen die God zelf betreffen: het gebed, de uitdrukkelijk betuigde liefde tot Hem en allerlei goede werken. Onze lome natuur haat de moeite en de inspanning, die niet op menselijke wijze, dat is met geld of goed of met tastbare en zichtbare waardering wordt beloond. Maar de geest groeit in God door het goede dat _alleen om Hem gebeurt_. De intimiteit met God veronderstelt het offer van de ikzucht en van de stoffelijke voldoening. Naar contemplatie en het mystieke leven wijst de genade en zij voert ons zelfs daarheen, als wij haar vleugelslag niet door onze wereldse gebondenheid, menselijke eer- en genotzucht neerdrukken.

Weer is Christus geboren... weer nodigt hij ons uit. Het is waar dat Bethlehem en Kalvarië (en alles wat daartussen ligt) voor menselijke weekheid afschrikwekkend is. Maar zijn genade doet wat wij onmogelijk achtten: waar geloof en liefde is, heerst God met een rijkdom van geluk in het menselijk hart, waardoor men ver verheven staat boven alles wat de zinnen boeit.

_O Jezus geef mij begrip voor uw leer en voor uw liefde; trek mij onweerstaanbaar aan, zodat ik u eindelijk edelmoedig moge volgen. Amen._
