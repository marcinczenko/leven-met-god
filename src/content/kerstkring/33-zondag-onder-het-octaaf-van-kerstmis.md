---
path: /33
title: '33: ZONDAG ONDER HET OCTAAF VAN KERSTMIS'
tag: kerstkring
content: ../styling.md
sortIndex: 33
---

## Het teken van tegenspraak

Nog maar zeer korte tijd is de Verlosser de wereld of ten aanhore van allen die bij de plechtigheid van de opdracht in de tempel aanwezig waren, zegt Simeon dat Hij een teken van tegenspraak zal zijn.

1\. _Zijn vader en moeder waren verbaasd,_ zo schrijft Lukas, _over wat er van Hem gezegd werd._ Vrijwel alles was tot nu toe wonderbaar geweest: de aankondiging van de blijde boodschap door Gabriel, zijn geboorte te Bethlehem, de verschijning en de zang van de engelen. Nu spreekt Simeon _een rechtvaardig en godvrezend man, die verlangend uitzag naar de vertroosting van Israel en over wie de heilige Geest was gekomen_... hoogst merkwaardige woorden. (Luk. 2:25)

Hij is blijkbaar diep gelukkig als hij Jezus ziet en Jozef en Maria en zegt als in een gebed: _Nu laat Gij Heer, uw dienaar gaan in vrede, want mijn ogen hebben uw heil aanschouwd, dat Gij bereid hebt voor alle volken..._ (Luk. 2:29-31)

Maar dan zegt hij en blijkbaar richt hij zich nu biezonder tot Jezus' Moeder: _zie, Hij is bestemd tot val en opstanding van velen in Israel en tot een teken van tegenspraak; en een zwaard zal ook uw eigen ziel doorboren. Zo moeten de gedachten van veler harten worden ontsluierd._ (ib. 34,35) (evangelie van deze zondag)

_Tot val en tot opstanding van velen en tot een teken van tegenspraak..._

Terwijl men zou menen dat Jezus alleen zegen en geluk kon brengen, blijkt dat niet waar te zijn. Velen gaan aan Hem ten onder, omdat zij Hem afwijzen, met Hem in een ondragelijk conflict komen. Hij is een teken van tegenspraak. Om Hem ontbrandt de twist: Hij kent vurige minnaars, toegewijde vrienden en bittere vijanden. Men kan Christus niet onverschillig voorbijgaan. Hij daagt uit: Hij roept op: Hij trekt aan en Hij trekt mee... totdat de diepste gedachten van de mensen zich openbaren. En velen zeggen: _zijn taal is hard wie kan dit aanhoren?_ (Joh. 6:6)... _wij willen niet
dat Deze over ons regeert!_ (Luk. 19:14)

2\. Zo was het reeds tijdens zijn leven; zo zou het blijven tot het einde der tijden.

En ieder van ons wordt genoodzaakt zich over Hem uit te spreken, zo niet uitwendig, dan toch inwendig, tegenover God zelf.

Ieder krijgt de vraag voorgelegd: _wat dunkt u van de Christus?_ (Matt. 22:42) Heb ik die vraag al beantwoord? En is mijn antwoord een volkomen overgave aan zijn heilige wet, aan zijn liefde met al de consequenties die daaruit voortvloeien? Of aarzel ik nog steeds? Waarom? Wie weet niet dat het geluk ligt in de trouwe vervulling van Gods wet? In het aanvaarden van mijn levensroeping, en dat is Gods wet voor mij, ligt ook mijn trouw aan Christus. Ik kan zeggen dat ik Hem trouw ben, maar _trouw moet blijken_. Zij blijkt uit mijn daden, uit mijn levenshouding, uit mijn oprechte godsdienstzin, uit mijn grote liefde voor anderen, uit mijn bescheidenheid. De trouw aan Christus is de trouw aan mijn levensroeping. Het is de trouw aan mijn priesterlijke roeping, met haar hoge eisen van godsvrucht en dienstbaarheid; aan mijn kloosterlijke roeping met haar beloften van diep geestelijk leven, maar ook met haar lang niet geringe offers van het gemeenschappelijk leven.

Het is de trouw ten slotte, ook midden in de wereld aan de geest van het evangelie, aan de stem van de genade, aan de liefde, de opofferende liefde die ons aller roeping is, en waarvan Hij het grootste voorbeeld gaf.

_Jezus, die als Verlosser in de wereld zijt gekomen, geef ons de genade aan de gave van het geloof, aan de liefde tot U, eeuwig trouw te blijven. Wees voor mij geen teken van tegenspraak, maar een teken van barmhartigheid, een teken van verzoening, een teken van Gods oneindige, ontfermende liefde. Amen._
