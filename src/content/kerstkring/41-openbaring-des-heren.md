---
path: /41
title: '41: 0PENBARING DES HEREN'
tag: kerstkring
content: ../styling.md
sortIndex: 41
---

## Driekoningen

_Er kwamen wijzen uit het oosten naar Jeruzalem met de vraag: waar is de pasgeboren koning van de Joden? Want wij hebben zijn ster in het oosten gezien en we zijn gekomen om Hem te aanbidden._ Aldus begint Mattheus het verhaal van de _drie Koningen_.

1\. Jezus laat heidenen komen uit het verre oosten (vermoedelijk Arabië). Heel de wereld zou door hun komst eens weten, dat Hij gezocht werd en aanbeden toen Hij nog een hulpeloos kind was.

Hun drievoudig geschenk deed later tijden besluiten tot het bekende _drietal_ "Koningen". De namen Kasper, Melchior, Balthasar, zijn vanaf de negende eeuw gebruikelijk geworden. Hoe dan ook, de diepe zin van dit verhaal blijft voor alle tijden en voor alle zoekers naar Jezus zijn onschatbare waarde behouden. Zij komen op het zien van een ster, een wonderbaar verschijnsel dat hun de weg wees, niet alleen naar Bethlehem, maar zelfs naar het huis waar het Kind toen was.

Zij hebben gehoorzaamd en zijn op weg gegaan toen God hen riep. Het ligt voor de hand dat zij moeilijkheden hebben ondervonden. De stem echter die hen riep was zó dringend, hun goede wil zó groot dat zij alles trotseerden. Het afscheid, de reis, de gevaren onderweg en het vreemde land dat zij tegemoet gingen, niets heeft hen weerhouden. Zij komen bij Herodes aan en dan begint de moeilijkheid voorgoed. Zij zijn teleurgesteld: niemand scheen iets te weten van de nieuwe koning. Herodes ontstelde op hun vraag en heel Jerusalem met hem. Het volk wist tot welke wreedheden hun vorst in staat was; hij zelf was opgewonden: het gerucht van een nieuwgeboren koning kon onlusten verwekken bij het volk.

Hij roept het Sanhedrin bijeen. Deze hoge raad, bestaande uit opperpriesters, oudsten en schriftgeleerden (tesamen een en zeventig leden), antwoordde hem dat de nieuwe koning in Bethlehem, in Juda, moest geboren warden.

De Wijzen vertrekken naar die stad terwijl de ster hen weer vooruitgaat. Zij vinden het Kind en zijn Moeder, bieden het geschenken aan en gaan dan langs een andere weg naar hun eigen land terug.

2\. Leert de heilige Geest ons niet zijn licht en zijn stem te volgen als wij op zoek gaan naar Jezus? Moeilijkheden mogen dan niet meetellen. Moeilijkheden van afscheid, van eerste stappen doen, de nieuwe vreemde tocht met veel ontbering... het geestelijk leven kent dat alles. Herodes bedreigt hen. De wijzen vinden geen steun bij de mensen, maar God leidt hen door alle gevaar heen. Zij zoeken oprecht en daarom vinden zij Hem. Zij hebben zich niet laten verwarren door de priesters, de wetgeleerden of de onrust van het volk: door alles heen hielden zij het éne doel in het oog. En plotseling - tot hun grote vreugde - was er weer het hemels licht: de ster. Die bracht hen naar Jezus en Maria. En daar aangekomen wierpen zij zich in aanbidding neer en offerden goud, wierook en myrrhe. Wat door die gave wordt verbeeld vraagt Jezus nog van al zijn volgelingen: het goud van de liefde, de wierook van geloof en aanbidding, de myrrhe van de zelfverloochening. Zij worden in een droom gewaarschuwd en keren langs een andere weg terug. Zij keren terug als andere mensen, zegt Paus Gregorius; en dat is voor ons ook de betekenis van dit laatste détail.

Wie Christus immers vindt keert niet meer terug tot het dagelijks leven zoals hij dat vroeger leidde: hij wordt door dit contact met de Meester innerlijk veranderd. Men zou mogen zeggen: om dit laatste was het de heilige Geest te doen: _dat wij andere mensen worden_; diepgelovig, nederig, liefdevol, offervaardig, plichtsgetrouw en blij.

_O Jezus die de Wijzen hebt geroepen opdat __wij__ zouden komen, leer ons iets van hun volgzaamheid, hun trouw en hun offervaardigheid. Help ons de moeilijkheden overwinnen door de kracht van uw genade en leer ons standvastig zijn in onze liefde tot U en tot uw lieve Moeder. Amen._
