---
path: /16
title: '16: MAANDAG NA DE 3e ZONDAG'
tag: kerstkring
content: ../styling.md
sortIndex: 16
---

## Verdrijf onze duisternis

De Godmens kwam op aarde als een licht. Hij is het ware licht dat iedere mens verlicht; wie Hem volgt wandelt niet in het duister.

Het gebed om licht en verlichting begeleidt het gehele leven van de mens. Ondanks zijn duisternis noemen wij het geloof een licht; in de christelijke oudheid heette zelfs het doopsel phootismos, verlichting, omdat het ons met Christus verenigt en ons deel geeft aan Hem die het licht van de wereld is.

1\. In de mis van verleden zondag bad de Kerk: _neig Heer uw oor naar onze smekingen en wil door de genade van uw komst de duisternis van onze geest verlichten._ Enkele dagen voor Kerstmis bidden wij in een van de grote antifonen: _Gij glans van het eeuwig licht en zon van gerechtigheid, kom en verlicht degenen die neerzitten in de duisternis en de schaduw van de dood._

Het is zeer waar dat wij Christus' licht zo nodig hebben. Hoe dikwijls klagen wij niet of zijn we niet enigszins mistroostig omdat wij het licht van binnen moeten missen? Het leven lijkt soms zonder zin, ons bestaan zelfs doelloos, wij begrijpen Gods plan volstrekt niet en voelen ons verlaten en machteloos en misschien zelfs moedeloos omdat wij niet zien en in het duister voorttobben.

Wij hebben heel diep ergens nog wel de wetenschap en de overtuiging dat deze duisternis toch door God gewild is; dat zij deel uitmaakt van de loutering die ons op een nadere vriendschap met God zal voorbereiden. Maar wij verlangen toch naar het uur waarin eens een straal van licht zal doorbreken en wij even tenminste weten waar we aan toe zijn, weer weten wat Gods wil is, en hoe wij moeten handelen.

Christus is het licht: _Licht van het Licht,_ dat ook ons weer komt verlichten en daardoor ons ook weer zal verblijden. Wie de diepe inwendige duisternis gekend heeft en de bevrijding, als het nieuwe licht eindelijk binnenvalt, begrijpt enigszins waarom de Kerk ons voor de overledenen laat bidden _en het eeuwige licht (dat geen ondergang meer kent) moge hen verlichten_.

Het licht is vreugde, kracht, vernieuwing, het geeft levensmoed en soms uitbundige blijdschap. Bidden wij met vertrouwen om dat inwendige licht, dat ons weer met nieuwe moed zal bezielen en weer tot hoger offerbereidheid voeren.

2\. De Kerk vraagt dat door Christus' komst de duisternis van onze geest verlicht moge worden. Behalve de inwendige duisternis die het gevolg kan zijn van een geestelijke groei, die ons dus dieper dompelt in de nevels van het geloof, zijn er andere duisternissen die voor velen een ernstige belemmering kunnen worden op hun weg naar God.

Reeds Paulus spoorde aan tot eenheid en steeds nauwere verbondenheid met Christus als de eigenlijke beveiliging voor allerlei verwarring die van buiten naar ons toekomt. Blijft één met Hem... _dan zullen wij geen onmondige kinderen meer zijn, die heen en weer worden geslingerd en voortgestuwd door elke windvlaag van lering, door het bedrog van de mensen, door sluwe verleiding tot dwaling. Maar wij zullen de waarheid bewaren in liefde..._ (Ef. 4:14,15)

Telkens duiken weer nieuwe theorieën op, en dreigen allerlei argumenten of moeilijkheden onze heiligste overtuigingen aan te randen of omver te stoten... Christus is het licht. Het gebed van de Kerk is niet alleen vandaag maar zeer dikwijls in ons leven, uitermate goed op ons toepasselijk: _verdrijf de duisternis van onze geest door de genade van uw komst_. Als Hij komt wijkt de duisternis, de angst, de moedeloosheid.

_O Jezus die de rijkdom en tegelijk het middelpunt uitmaakt van mijn geestelijk leven, die de zon zijt, die alles kunt bestralen en nieuw leven kunt verwekken, kom en breng mij weer iets van uw warmte en vooral van uw overstromend goddelijk licht, opdat ik in de koers moge volharden die ik door uw genade eens gekozen heb, recht naar U toe. Amen._
