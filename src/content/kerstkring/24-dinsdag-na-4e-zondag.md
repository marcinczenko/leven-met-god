---
path: /24
title: '24: DINSDAG NA DE 4e ZONDAG'
tag: kerstkring
content: ../styling.md
sortIndex: 24
---

## Jezus Christus is de mensgeworden Zoon van God

_Het geheim van de menswording van het Woord steekt ver uit boven de andere uitwendige werken van God. Zo schitterend straalt daaruit het licht van Gods volmaaktheden, dat niets groters denkbaar is en niets, dat voor de innerlijke natuur heilzamer kan zijn._ (Leo XIII)

Dit wonderbaar mysterie vraagt van ons een vaak herhaalde, dankbare overdenking. Eigenlijk wordt alles, wat God in de bovennatuurlijke orde voor ons heeft willen doen, tot dit geheim van de menswording teruggebracht: hierdoor werd het geluk en de glorie van iedere mens en van het gehele mensdom hersteld en vereeuwigd.

1\. Het feit en het doel van Christus' komst op aarde, die telkens weer uitnodigt tot dankbaar gebed, wordt ons in de schrift met duidelijke woorden aangewezen. _Het Woord is vlees geworden,_ schrijft Sint Jan. Hij is neergedaald op aarde, niet als een fenomeen, dat met het menselijke geen enkele gelijkenis had, maar Hij werd geboren uit een aardse, menselijke moeder en zelf werd Hij daardoor een mens, in alles aan ons gelijk.

_Toen de volheid van de tijd was gekomen heeft God zijn eigen Zoon gezonden, die uit een vrouw werd geboren en die geboren werd onder de wet, opdat Hij allen zou loskopen, die staan onder de wet en wij het kindschap zouden beërven._ (Gal. 4:4)

Wat zijn apostelen, verlicht en gedreven door de heilige Geest, hebben opgetekend, opdat niemand zou worden misleid, of door de verschillende wijzen van zeggen in verwarring zou raken, is dat wat Hij zelf meerdere malen met klare woorden heeft uitgesproken. In zijn woorden is telkens het grote verheven doel zichtbaar, waarom die menswording plaats vond en klinkt de zachte vermaning mee tot begrip, tot levensverinniging en tot grote dankbaarheid. _Zo lief heeft God de wereld gehad, dat Hij zijn eengeboren Zoon heeft gegeven, opdat allen die in Hem geloven, niet verloren zouden gaan, maar het eeuwig leven zouden hebben._ (Joh. 3:16) Uit deze woorden blijkt, dat Gods liefde voor ons de oorsprong is van dit allereerste van de christelijke mysteriën. In al Gods werken naar buiten openbaart zich zijn liefde voor ons, maar op een zeer biezondere wijze in deze verregaande mededeling van zichzelf aan ons allen, aan het gehele menselijk geslacht.

2\. Dit mysterie verheft ons in waarde, bindt ons opnieuw aan God en geeft aan allen de meer dan menselijke vertroosting, dat God zich naar ons toe keert, zich met ons inlaat, naar ons toe komt en, als mens, één wordt met ons allen.

_Hierdoor heeft Gods liefde zich aan ons geopenbaard, dat God zijn eniggeboren Zoon in de wereld heeft gezonden, opdat wij door Hem zouden leven._ (Joh. 4:9) Dat is het doel van dit wonderbare ingrijpen van God in de loop van de menselijke historie: dat wij zouden leven, maar dan puttend uit een eeuwig, een goddelijk, een gelukkig leven door de liefde-éénheid van God en het mensdom. Niemand, die in Jezus Christus gelooft, mag Jezus' komst in de wereld veronachtzamen als hij over Hem mediteert. Die komst juist van Jezus, de God-mens, brengt dat wonderlijke in het christen-zijn, het is de weg van God naar ons, en van ons naar God.

Het goddelijke wordt op menselijke wijze naar ons toegebracht. _De leer over de menswording,_ zegt Newman, _verkondigt een goddelijke gave in lichamelijk zichtbare gedaante, zo gemaakt, dat aarde en hemel daarin één geworden zijn; met andere woorden: zij legt in het begrip van het christendom zelf het sacramentele beginsel als een deel van het wezen._

_O Jezus, die tot ons komt als God, en toch als een der onzen; die onbegrijpelijk en onaantastbaar hoog zijt en die toch een gewoon aanvaardbare menselijke natuur bezit zoals wij, trek ons tot U. Het is niet genoeg dat Gij gekomen zijt, wij willen U zien, wij willen U horen, wij willen van uw god-menselijk gezelschap genieten. Wij willen U ontmoeten, telkens weer ontmoeten, en door U intreden in de heerlijkheid van Gods vriendschap. Amen._
