---
path: /12
title: '12: DONDERDAG NA DE 2e ZONDAG'
tag: kerstkring
content: ../styling.md
sortIndex: 12
---

## Het eeuwig leven

God heeft ons zijn Zoon gegeven, opdat ieder, die in Hem gelooft, niet zou verloren gaan, _maar het eeuwig leven hebben_. (Joh. 3:16) Dit is de grote belofte van God en van Jezus Christus, zijn Zoon, dat Hij ons na dit aards bestaan zal binnenvoeren in een eeuwig leven.

Men mag zelfs zeggen, dat door het geloof, door de aanvaarding van Christus, het eeuwig leven reeds in ons begonnen is. Reeds hier op aarde leiden wij het goddelijk leven. Ditzelfde leven zal eens hierboven worden voortgezet maar dan getransformeerd in glorie en geluk.

1\. _Wat Hij gedaan heeft,_ zegt St. Augustinus, _is meer dan wat Hij heeft beloofd. Wat heeft Hij gedaan? Hij is gestorven voor U. Wat heeft Hij beloofd? Dat gij met Hem zult leven. Het is ongelofelijker, dat de Eeuwige sterft, dan dat de sterveling eeuwig leeft. Wij geloven dit ongelofelijke. Als God om wille van de mens gestorven is, waarom zal de mens dan niet met God kunnen leven? Waarom zal de sterveling niet eeuwig leven, voor wie de eeuwige levende God gestorven is?_

_De beloften van de wereld bedriegen altijd, Gods beloften bedriegen nooit._ (S. Aug.) Dit is onze hoop en onze verwachting: het eeuwige leven. Wij zien vertrouwvol de toekomst in en, hoezeer ook begaan met het lot van deze wereld, wij zien toch daarover heen en daar boven uit. Boven de zwakheid van de mens staat de kracht van God, boven alle aardse ellende, de eeuwige schoonheid en de eeuwige vreugde. Daarom vermaant de Apostel: _Weest bedacht op wat daarboven is en niet op bet aardse._ (Kol. 3:2)

In al het aardse zien wij reeds iets van het volkomen eindrijk; maar onze houding is zo, dat wij met dit louter aardse nooit genoegen nemen. Wij dragen hier met geduld een kruis, omdat wij weten, dat het straks wordt gevolgd door de kroon. _Lijden wij, dan zullen wij ook met Hem heersen._ (2 Tim. 2:12)

2\. De gedachte aan het eeuwig leven, dat ons na dit leven wacht, maakt onze opvattingen ruim en hoog. Nu wij eenmaal Christus en zijn zending hebben leren kennen, kunnen wij ons onmogelijk nog langer tot het aardse alleen beperken. Het aardse is te eng, het is te laag, het is vergankelijk.

Meer dan wie ook heeft Christus het verlangen naar oneindigheid en naar het eeuwig, onvergankelijk leven in ons opgewekt.

Zijn evangelie is de belofte van het groot geluk, zijn evangelie wijst de vervulling aan van onze diepste wensen; daarom is zijn evangelie ook het gouden boek voor ieder die gelooft.

_De mensen spreken altijd over __brandende vragen van de dag__. Er bestaat maar een brandende vraag van de dag: het evangelie van Jezus Christus._ (Gladstone)

Hoe bereiken wij dat eeuwig leven? Wij hebben het antwoord vanaf onze kinderjaren reeds geleerd; en telkens zullen wij het weer herhalen om zelf standvastig en veilig door het leven te kunnen gaan.

_Dit nu is het eeuwig leven: dat zij U kennen, de enig ware God en Hem, die Gij gezonden hebt, Jezus Christus._ (Joh. 17:3) Dit is het aansluiten bij God door Jezus Christus. Christus immers kwam om ons tot de Vader te geleiden. Hij is _de weg, de waarheid en het leven_. En deze eenheid met Hem waarborgt in ons de goede gesteltenis van het hart en het behoud van de goede geestesrichting.

_Als gij Christus bezit, zijt gij rijk; Hij is u voldoende. Hij zelf zal u verzorgen en de trouwe behartiger van uw belangen zijn... De mensen slaan spoedig om en worden ontrouw. Christus echter blijft in eeuwigheid en staat u tot het einde toe standvastig ter zijde._ (Navolging v. Chr. 2: 1,2)

_O Jezus, die het licht hebt gebracht in de aardse duisternis, help ons steeds aan U trouw te blijven, alle dagen._  
_Geef ons steeds meer het verlangen naar het eeuwig leven; leer ons zien, hoe dit aardse leven in dienst staat van het eeuwige. Laat ons dit aardse bestaan heiligen en verheffen door de gedachte aan de eeuwige vreugde. Maar blijf Gij dan bij ons en in ons, opdat wij onder de last niet bezwijken. Moge ons geloof nooit aarzelen, en onze liefde U iedere dag weer opnieuw zoeken en vinden. Amen._
