---
path: /21
title: '21: QUATERTEMPER ZATERDAG'
tag: kerstkring
content: ../styling.md
sortIndex: 21
---

## Gesprek met God

Het leven met God kan niet worden onderhouden, het kan niet bloeien tenzij er op zijn uitnodiging van genade, van onze kant een beantwoording volgt. Wie God niet zoekt zal God niet vinden, wie niet met Hem spreekt zal Hem zelden in zich horen.

1\. Nu komt men door aandachtig, langzaam lezen van goede religieuze geschriften, waarbij men dikwijls even stilstaat om na te denken in liefde, tot de kern van de meditatie, die juist bestaat in oprechte, liefdevolle omgang met God, waarbij onze innige liefde naar Hem uitgaat, zoals we ook die innige liefde van Hem ontvangen en vaak ook mogen genieten.

Iedere weg die tot dit bewuste en diepere, dit vreugdevolle en tegelijk zo vruchtbare gesprek met God voert is goed. De gewone weg is voor de meesten wel de regelmatige dagelijkse, trouw en ernstig beoefende overweging; het is ook rustige, vaak herhaalde lectuur die als vanzelf in gebed en gesprek met God overgaat zoals boven is opgemerkt. Het is voor anderen het dagelijks met veel liefde aan God opgedragen werk, de moeilijkheden in allerlei vorm, in stilte, met geduld aanvaard, de schietgebeden die men graag daarbij herhaalt om stand te kunnen houden en de goede mening niet te verliezen. Een voortreffelijke methode blijft de ingekeerdheid, de stilte, het teruggetrokken leven. Niet iedereen kan daarvan ten volle gebruik maken. Laat men zich echter bewust blijven dat de aandachtige bezinning op ons einddoel, op de eigenlijke inhoud van het leven, op zijn gerichtheid naar de eeuwigheid, voor iedereen, die in een bewuste houding tot God wil staan, in een bepaalde mate onmisbaar is.

Wij lopen allen gevaar - iedere dag opnieuw - door duizend belangrijke en onbelangrijke dingen, zorgen, relaties, gesprekken, geabsorbeerd te worden, zelfs zozeer dat we de eigenlijke zin van het leven uit het oog verliezen. Is wat stilte, wat rustige aandacht, wat bedachtzame verdieping gedurende enkele minuten (een kwartiertje bijvoorbeeld iedere dag) dan zo overbodig?

2\. Vanaf het ogenblik dat we enigszins de diepte bereiken, dat wil zeggen, ons zelf als van liefde tot God vervuld voelen, komen we gemakkelijk tot het intieme gesprek dat voor onze gehele levenshouding, zo eminent vruchtbaar is. De ziel voelt zich dan gedrongen om God dank te zeggen voor zijn grote goedheid: omdat Hij haar geschapen heeft; God te danken voor de heilige Menswording van Jezus, voor zijn heilig lijden en de heilige eucharistie en voor alle biezondere persoonlijke genaden.

Maar de toon en de inhoud van dit gesprek variÃ«ren naargelang de ogenblikkelijke gesteltenissen, de omstandigheden en de dagen. Zij zal een andere keer alleen maar haar liefde willen zeggen en nederig bidden om toch tot grotere edelmoedigheid te geraken.
Vorm of systeem kent dit gebed niet, het is een oprechte, hartelijke uiting van een dieper persoonlijk gevoelen en overtuiging tegenover God of Jezus Christus. Het is de weg naar het steeds meer ononderbroken contact met God en naar het hogere gebedsleven. Steunpunten kunnen daarbij bieden - behalve een goed meditatieboek - bepaalde treffende woorden uit de H. Schrift. Bijvoorbeeld: _Ik ben de wijnstok, gij zijt ranken._ Men overdenkt wat dat wel in ons eigen leven kan betekenen... Of _wie in Mij blijft en Ik in hem die draagt veel vrucht_. Hij belooft ons een vruchtbaar leven als wij in Hem blijven. In Hem blijven betekent, bij Hem zijn, in Hem zijn, naar Hem opzien, met Hem spreken, Hem liefde geven. _Moest de Christus dit alles niet lijden en zo ingaan in zijn heerlijkheid?_ Dit woord kan zoveel troost geven in moeilijke dagen, als we het in alle eenvoud met Hem bespreken... in liefde.

_Meester, wilt Gij ons ook hier dagelijks meer onderrichten en ons de leiding geven die wij daarbij nodig hebben. Amen._
