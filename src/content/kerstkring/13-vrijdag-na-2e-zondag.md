---
path: /13
title: '13: VRIJDAG NA DE 1e ZONDAG'
tag: kerstkring
content: ../styling.md
sortIndex: 13
---

## Vrede voor allen

_Gij moet u dus tot elkander getrokken gevoelen zoals ook Christus zich onzer heeft aangetrokken tot verheerlijking van God._ (Rom. 15:4-13) Zo vermaant Paulus ons in het epistel van verleden zondag.

Het voorbeeld van Jezus Christus is het wapen waarmede de apostel onder zijn gelovigen alle kleingeestigheid en zelfzucht bestrijdt.

1\. Voor ons geldt dezelfde waarheid: wij dragen dezelfde menselijke natuur in ons. Wij hebben te doen met dezelfde zwakheid en neiging; om alles te veel in _ons_ licht te zien en alles te trekken in de richting van _ons_ voordeel. Toch is _eigenbaat en egoïsme niet in ons voordeel: dat is de vergissing van de zelfzucht_. _Gij moet u tot elkander getrokken gevoelen... zoals Christus,_ **zijn voorbeeld is d.e sleutel tot ware menselijke grootheid**.

De grondslag van alle zedelijke houdingen ligt nooit in datgene wat uiterlijk valt waar te nemen: grondslag van de diepste morele levensstructuur is de dogmatische, de geopenbaarde waarheid.

Christelijke liefde - die oneindig veel verder gaat dan het gevoel van sociale verbondenheid met medemensen - steunt op onze eenheid met Christus en in Christus. De naaste beminnen berust op een allerhoogst motief: wij zijn één in Hem die ons heeft bemind, ons heeft verlost en ons allen één heeft gemaakt in Hem. Daarom wordt aan de christelijke liefde afbreuk gedaan als wij ons laten verwijderen door (soms, o zo denkbeeldig) standsverschil, door (soms, o zo ongunstig geïnterpreteerde) karakterfouten, door onze vermeende belangrijker functies of waardevoller talenten.

_Ware naastenliefde is algemeen, zij is eenvoudig in haar grondslag, zij steunt op Jezus Christus._

_Zoals ook Christus zich onzer heeft aangetrokken tot verheerlijking van God._ De beweegreden van de ware liefde is niet de persoonlijke winst, maar de eer van God die voortvloeit uit onze oprechte beleving van Jezus' leer en voorbeeld.

2\. De apostel wenst dat onze liefde naar allen zal uitgaan: Christus kwam vrede brengen aan alle mensen. Christus kwam tot de joden omdat Hij aan het uitverkoren volk was beloofd, maar de feitelijke barmhartigheid van God ging veel verder: Jezus' verlossing omvatte ook de heidenen.

_Ik bedoel: dat Christus de bedienaar van de besnijdenis is geworden, opdat Gods getrouwdheid zou blijken door de vervulling van de beloften aan de vaders._ Jezus kwam tot zijn volk omdat aan de vaders eens de belofte was gedaan.

En dat de heidenen God om zijn barmhartigheid moeten verheerlijken, zoals er geschreven staat: ..._verheugt u gij heidenen, te zamen met zijn volk_ en _het zal de wortel van Jesse zijn die opstaat om ook over de heidenen te heersen: op Hem zullen de heidenen hopen_. Zo behoort ook onze liefde allen te omvatten, goeden en slechten, katholieken en niet-katholieken, christenen en niet-christenen want _tot allen gaat Jezus' woord door ons voorbeeld van liefde_. Misschien zijn wij ver, haast eindeloos ver verwijderd van deze liefde van Christus voor allen.

Hoe meer wij ons aansluiten bij de oorsprong van deze liefde, des te meer zullen wij zelf daarvan vervuld raken. En wij geven gemakkelijker onze geestelijke rijkdom weg (een mededeling die ons nooit verarmt), als wij zelf het geheim van die rijkdom hebben gevonden.

..._Moge dan de God van de hoop, door het geloof u vervullen met alle vreugde en vrede; opdat gij rijke overvloed van hoop moogt verwerven door de kracht van de heilige Geest._

_O God die ons in Jezus met vrede en vreugde vervult, leer ons onophoudelijk die vrede en vreugde te verspreiden; help ons toch aan anderen uw goddelijke rijkdom van liefde te doen zien, door de hemelse verandering die Gij in ons door uw heilige Geest te weeg kunt brengen. Amen._
