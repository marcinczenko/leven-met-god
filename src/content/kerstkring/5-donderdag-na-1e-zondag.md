---
path: /5
title: '5: DONDERDAG NA DE 1e ZONDAG'
tag: kerstkring
content: ../styling.md
sortIndex: 5
---

## Zijt Gij het?

De leerlingen van Johannes gingen hem al de wonderen van Jezus die zij gezien hadden vertellen. (Luk. 7:18-23) Zij vonden het moeilijk in Christus te geloven; zij waren Sint Jan trouw gebleven vanaf zijn opzienbarende successen aan de Jordaan, toen hij, uit de woestijn komend, de mensen doopte met een doopsel van boetvaardigheid (ook Jezus zelf was door hem gedoopt). Nu wilden zij hem niet in de steek laten. Johannes zat in de gevangenis en Jezus trok meer leerlingen aan dan ooit.

1\. Maar op een meesterlijke wijze wist de grote Voorloper hen gerust te stellen. Zij voelden veel voor Christus; Sint Jan zou daarom Christus zelf laten beslissen. En terwijl hij eens had getuigd: _na mij zal iemand komen, wiens schoenriem ik niet waardig ben te ontbinden_, en (eveneens doelend op Jezus) _te midden van u staat Hij die gij niet kent_, _ziet het Lam Gods, dat de zonden van de wereld wegneemt_ (Joh. 1:26-29), stuurt hij de leerlingen tot Christus met de vraag: _zijt Gij het die komen moet of moeten wij een ander verwachten?_ Het is dezelfde vraag die na hem nog duizenden en duizenden tot Christus zouden richten, in hun gedachten en in het openbaar: _zijt Gij het die komen moet of moeten wij een ander verwachten?_ Zijt Gij het heil van de wereld, de leraar, de leider, de redder, de vriend, de vertrooster, of... is er een ander? Paulus zal zeggen: _er is geen andere naam aan de mensen gegeven in wie wij zalig zullen worden_.

Zovelen worden nagelopen die een lichtere moraal preken of van wie men een aards geluk verwacht. Maar een is er slechts, die inwendig vrede geeft, die wel hoge eisen stelt, maar de angst bedaart en de onrust tot zwijgen brengt. Hij is de eigenlijke drager van blijdschap en geluk: Jezus Christus. 

_Zijt Gij het?_ Hij mag zeggen: _Ik ben het, vrees niet._ Maar de verbondenheid met Hem komt niet tot stand tenzij in geloof en in vertrouwen. Hij wil geen bewondering op afstand, maar liefde en eenheid. Hij wil de eenheid tussen Hem en ons, want zo wil Hij ons tot de Vader brengen. Ligt de conclusie niet voor de hand? Hij is de redder uit angst, wanhoop en walging. Hij voert ons het nieuwe leven tegemoet. Daarom, o Heer, heb ik U lief en volg ik U door alles heen, tot in de dood.

2\. Juist in die periode genas Hij velen van ziekten en kwalen en boze geesten, en schonk Hij veel blinden het gezicht terug. Hij gaf hun dus ten antwoord: _gaat en bericht aan Johannes wat gij gezien en gehoord hebt: blinden zien en kreupelen gaan, melaatsen worden gereinigd en doven horen, doden verrijzen en aan armen wordt het evangelie verkondigd. Zalig is hij die zich aan Mij niet ergert_. (Luk. 7:21-23)

Het antwoord was zo gemakkelijk, Christus hoefde slechts te zeggen: _ziet zelf, wat dunkt u? Als ik het u zeg, kunt gij ontkennen of weigeren mijn woorden te geloven, maar spreken mijn daden geen duidelijke taal?_

Wij behoeven slechts het evangelie te lezen, het te herlezen, of het te horen en het weer opnieuw te horen, opdat de gestalte van de Meester ons duidelijk voor ogen zou staan. En dan geloven, niet door de kracht van allerlei redeneringen maar om de evidente feiten, om zijn persoonlijkheid en zijn wonderen. De ontmoeting met Christus is een Godsontmoeting.

_Blinden zien en kreupelen gaan_, nog altijd worden blinden ziende door Hem, en wie traag waren in hun opgang naar boven, naar hoger en heiliger leven, worden vlug door de geestdrift, waarmede de ontmoeting met Hem hen bezielt.

_Melaatsen worden gereinigd en doven horen._ Bij velen worden weer opnieuw de oren geopend voor Gods woord, voor de inspraken van de genade. Eveneens velen worden gereinigd door doopsel en biecht. Talloos velen vinden daardoor opnieuw het verloren levensgeluk, de vrede des harten.

_Doden verrijzen en aan armen wordt het evangelie verkondigd._ Wie zich al verloren waanden, aan alles twijfelden, het leven barre onzin vonden, en van alles walgden, voor hen ging de deur weer open. _Ik ben de deur van de schaapsstal,_ en een nieuw licht stroomde bij hen binnen. Nog altijd wordt aan de armen van geest, de goedwillenden het woord Gods verkondigd. Wat een rijkdom, wat een geluk..., als ik naar Christus luister!
