---
path: /39
title: '39: 3e DAG NA HET OCTAAF'
tag: kerstkring
content: ../styling.md
sortIndex: 39
---

## Jezus, mens onder de mensen

Het is een verblijdende gedachte voor ons dat Jezus mens was en dus als mens onder ons mensen heeft geleefd. Hij staat daardoor zo uitermate dicht bij ons. Hij heeft onze menselijke zwakheden gekend en geproefd, maar tegelijk heel het menselijk geslacht opgeheven tot de Godheid.

1\. _Het Woord is vlees geworden,_ schrijft Sint Jan, _en Het heeft onder ons gewoond._ (Joh. 1:14) _Hij heeft zich van Gods gestalte ontdaan, door de gestalte aan te nemen van een slaaf en gelijk te worden aan de mensen._ (Fil. 2:7) Hierin toont God ons op onmiskenbare wijze de hoge gedachte die een mens van zichzelf hebben mag. God zelf is mens geworden. Hij kon van zelf-sprekend niet zijn Godheid te niet doen, maar Hij is onze menselijkheid komen delen en daarmede al onze lotgevallen. _Niets bewijst zozeer de hoge waardigheid en de grootheid die de mens door Gods goedheid ten deel viel, als het feit, dat er een Mens bestaat die tegelijk waarachtig en volmaakt God is._ (Cat. Rom.)

Die menswording zelf is een onbegrijpelijk wonder, een wonder van oneindige macht en tevens van oneindige tederheid.

Vanaf dat ogenblik, dat wil zeggen, vanaf de incarnatie van het Woord, staat God naast ons, bij ons; een mens van vlees en bloed, zoals wij. Hij komt om ons lot te delen, om te doen zien hoe dicht Hij bij ons wil zijn, hoe goed Hij alles van ons weet. Hij brengt daarmede het goddelijke want Hij is tevens God - onmiddellijk als onder ons bereik.

_De Zoon van God betrad deze lage aarde, afdalend van zijn hemelse troon, zonder nochtans de heerlijkheid van de Vader te verliezen, op nieuwe wijze geboren, in een nieuwe geboorte._  
_Op nieuwe wijze, omdat Hij onzichtbaar in zijn eigen natuur, zichtbaar is geworden in onze natuur. De Onbegrijpelijke wilde begrepen worden... God die niet lijden kan, verachtte het niet een mens te worden, tot lijden in staat..._ (Leo I)

_Als Hij niet waarachtig God was, bracht Hij geen verlossing, als Hij niet waarachtig mens was, gaf Hij ons geen voorbeeld._ (Leo I)

Dit maakt ons zeer vertrouwelijk met Hem: _Hij heeft al onze zwakheden op zich genomen_. (Matt. 8:17)

Er is overvloedig reden voor ons God te bedanken, te bewonderen en te verheerlijken, daar Hij ons de mens Jezus heeft gegeven, die door onze straten wandelde en al het menselijke heeft gezien, gedragen en begrepen.

2\. Het was in zekere zin ook nodig dat Hij bij ons kwam. Wij zouden kunnen zeggen: zonder Christus bleef voor ons de afstand naar God te groot. _Alleen wanneer Christus helemaal mens is zoals wij, kunnen wij ons bij Hem begrepen en geborgen voelen._ (Linhardt)

Telkens mogen wij weer naar Hem opzien en trachten iets meer van Hem te achterhalen door de lectuur van zijn leven in het evangelie, door innig gebed en gesprek met Hem, door het ingestorte licht van de heilige Geest. Hij is het ideale voorbeeld van zuivere menselijkheid, dat ons ontelbare malen weer troosten zal, bemoedigen, en optrekken uit de diepte.

_Volgens het eenstemmig getuigenis van de evangeliën moet Jezus een man geweest zijn met een buitengewoon prestatie-vermogen, gehard en kerngezond. Reeds hierdoor onderscheidt Hij zich van andere belangrijke godsdienststichters. Mohammed was een ziekelijk man, erfelijk belast met geschokte zenuwen, toen hij de profetenvaan ontrolde. Boedha was innerlijk gebroken, afgeleefd, opgeleefd, toen hij de wereld verliet. Van Jezus horen wij nooit, dat Hij door de een of andere ziekte geplaagd is geworden. Alle lijden dat Hem overkwam, was het lijden van zijn roeping, ontberingen en offers, die zijn Messiaanse zending Hem had opgelegd._ (Adam, _Jezus Christus_)

Hij blijft in zijn ongerepte menselijkheid voor ons eeuwig aantrekkelijk. Hij is alles wat wij zijn, maar Hij is het volmaakt, in volkomen evenwicht van lichamelijke en geestelijke krachten.

Hij verliest nooit de moed, Hij beheerst de meest gevaarlijke en de opwindendste situaties: Hij slaapt rustig verder in een storm op zee, en is niet onthutst of verschrikt als Hij gewekt wordt en de hoge golven ziet... Wij kunnen de mensheid van Jezus niet missen, want Hij is voor ons de manuductio, de handleiding naar God. Jezus is als mens ons voorbeeld, onze Vriend, onze bemoediging en helper in alles en altijd.

Teresia van Avila vertelt dat zij in haar gebedsleven jarenlang geen voortgang maakte, omdat zij meende God in een zuiver-geestelijke opgang te kunnen benaderen. Totdat zij leerde dat de mensheid van Christus voor ons de weg naar de Godheid is en zij, door zich vol liefde in de mysteriën van Jezus' leven en persoon te verdiepen, geleidelijk opsteeg tot een hoog beschouwend leven.

_O Jezus, die uit liefde tot ons mens zijt geworden, leer ons uw mensheid meer en meer kennen, liefhebben en navolgen. Geef ons het bewustzijn dat Gij ons allen kent, dat Gij dicht naast ons staat, opdat ons vertrouwen op U, die onze Redder zijt, dagelijks moge toenemen. Amen._
