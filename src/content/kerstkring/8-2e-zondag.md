---
path: /8
title: '8: 2e ZONDAG VAN DE ADVENT'
tag: kerstkring
content: ../styling.md
sortIndex: 8
---

## De vreugde is op komst

Wij zullen delen in de heerlijkheid van de verlossing; dat wil zeggen, wij zullen de blijdschap genieten van Christus' nieuwe komst op aarde, naarmate wij ons daarvoor ontvankelijk hebben gemaakt. Alleen reine zielen, zij die Christus verwachten en naar Hem uitzien met groot verlangen, zullen weten wat zijn komst betekent. Want deze zullen juist om dit groot verlangen vele andere (overbodige) verlangens buiten hun hart sluiten en zo tot grotere reinheid komen.

Verlang ik werkelijk naar Christus? Wat zou zijn hernieuwde komst in mij kunnen uitwerken?

1\. De introitus begint vandaag met deze woorden:

_Volk van Sion, zie de Heer komt om de volkeren te redden en de Heer zal de glorie van zijn stem doen horen in de blijdschap van uw harten_ (Is. 30:30)

Zoals de gehele vóór-christelijke tijd verlangend uitzag naar de beloofde Messias, zo worden wij weer door de kerk opgewekt om hetzelfde te doen. Waarom zou Christus welkom zijn als wij Hem niet verwachten? En hoe zullen wij Hem verwachten als wij niet weten waarvoor Hij komt? _Zie Hij komt om de mensen te redden._ Daarvoor komt Hij weer, steeds met hetzelfde doel. Hij komt nu ook, bij het kerstfeest dat aanstaande is, om te redden, om _ons_ te redden, om _anderen_ en om _mij_ te redden. Hij komt ons bevrijden uit doodsgevaren, Hij komt waarschuwen, Hij komt licht geven, Hij komt weer de weg wijzen naar boven... Hij komt bevrijden uit loomheid en onwil, uit traagheid, uit onze misschien wel sterk op zingenot en sensatie beluste verlangens. Hij zal onze verlangens naar Zich toekeren.

_En de glorie van zijn stem zal hoorbaar zijn in de blijdschap van ons hart._ Wij zullen weten dat _Hij_ het is, die het nieuwe leven, de nieuwe moed, de nieuwe vreugde brengt. Wij hebben misschien aan niets zozeer behoefte als aan wat zuivere vreugde... aan vreugde om Hem, aan vreugde die nu eens niet haar oorsprong vond in een aards succes...

2\. _Wek onze harten op o Heer, om de wegen van uw Eniggeborene te bereiden._ (Gebed van de mis van vandaag.)

De weg bereiden... daarover wordt herhaaldelijk gesproken in de liturgie van de advent. _Hij_ kan onder ons komen zonder onze hulp, zonder die voorbereiding. Hij kan het zonder de minste twijfel, Hij houdt ook de harten van de koningen in zijn hand... (Spr. 21:1) Maar Hij vraagt onze belangstelling, onze medewerking. Hij wil welkom geheten worden. Er houdt geen koning zijn intrede in een stad of hij wordt toegejuicht, de gehele stad is versierd en allen trekken hem blij en opgetogen tegemoet.

De Koning der koningen kan zich niet met minder tevreden stellen. _Opdat wij door zijn komst mogen verdienen U met een zuivere geest te dienen._ Zijn komst in ons zal _die zuiverheid_ bewerken. Dat is dus de tweede vrucht van zijn nieuwe geboorte. De vreugde was de eerste; nu bidden wij bovendien om reinheid. Is het niet zo dat ons leven heel anders zou kunnen zijn, dieper en heiliger, rijker en vruchtbaarder als er meer reinheid en meer blijdschap in ons was?

_O goddelijke Redder, die met een oneindige liefde de mensen bemint, kom met dit kerstfeest waarop wij uw eerste komst herdenken, opnieuw tot ons, om ons iets te geven van de ware blijdschap en breng ons tot grotere reinheid. Dan zal ons leven U tot eer strekken en zullen wij de glorie van uw stem vernemen in de diepe vreugde van ons hart. Amen._
