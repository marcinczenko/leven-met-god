---
path: /15
title: '15: 3e ZONDAG VAN DE ADVENT'
tag: kerstkring
content: ../styling.md
sortIndex: 15
---

## Christelijke vreugde

Het is een onjuiste opvatting dat waarachtige levensblijheid in strijd zou zijn met een dieper christelijk leven.

Het tegendeel is waar: een grote vrijheid van gemoed, echte blijdschap maakt het leven zoals Christus het van ons wenst veel gemakkelijker. En omgekeerd zal een zuiver en offervaardig christelijk leven, de blijdschap en het zuivere levensgeluk in hoge mate bevorderen.

1\. _Verblijdt u altijd in de Heer; ik herhaal het: verblijdt u._ (Fil. 4:4-6) Zo nodigt de Kerk ons uit met de woorden van St. Paulus. Het is de dag die ons reeds wijst op de vreugde van het Kerstfeest dat nu snel naderbij komt. Niemand kan leven zonder een bepaalde mate van geluk. Zware droefheid, langdurige spanning houdt niemand uit. Gedruktheid breekt kracht en lust tot het goede.

Maar men dient goed te weten: waar de eigenlijke vreugde te vinden is. Al kan men ook een zekere mate van zintuigelijke voldoening niet missen, wij doen onszelf schromelijk tekort als wij daarop alleen zouden willen teren. De ziel en de geest hebben eveneens hun vreugde nodig en de bron daarvan wordt ons vandaag gewezen: het is de Heer. _Verblijdt u in de Heer,_ zegt Paulus. Zich verblijden in de Heer is: de vreugde zoeken van zijn vriendschap; het is blij-zijn omdat Hij zo barmhartig is, omdat Hij bij ons en onder ons wil wonen. Men zal deze blijdschap slechts vluchtig of nauwelijks smaken als men van de vriendschap met de Heer niet stelselmatig veel werk maakt, als men Hem niet zoekt in offer, liefde en gebed.

2\. _Laat alle mensen uw minzaamheid zien,_ zo gaat Paulus verder, _de Heer is nabij._ Goedheid en minzaamheid zijn een bijna vanzelfsprekend gevolg van de inwendige blijdschap, van de biezondere intimiteit met Jezus Christus.

_De Heer is nabij_ ook in de zin waarin Sint Paulus dit woord uitsprak, doelend op de tweede komst van Christus.

Maar de hernieuwde viering van zijn eerste komst bereidt ons voor op de glorievolle komst van de Godmens; deze viering heiligt de eindtijd, de tijd tussen zijn hemelvaart en wederkomst.

_De Heer is nabij,_ ook nu is Hij ons nabij in zijn Geest en zijn Kerk, in zijn genade en zijn sacramenten.

Door het geloof en de liefde is Hij altijd te vinden en te bereiken, gereed om in de milde goedheid van zijn Hart te verheffen en te heiligen wie tot Hem komt. _Hij die dorst heeft kome tot Mij en drinke_ zo nodigt Hij zelf ons uit. Juist om die nabijheid is de vermaning zo aanvaardbaar: _maakt u over niets bezorgd, doch maakt aan God al uw wensen bekend door bidden en smeken en danken._ (Fil 4:4-7).

De omgang met Jezus, het gesprek met Hem is als de kunst van het inwendig leven. Wie voortdurend bidt en Hem zijn nood en zorgen zegt, zal ondervinden hoezeer de Heer nabij is.

Hij is de vorst van de vrede: Als vrede-vorst vieren wij Hem bij zijn komst in de stal van Bethlehem; reeds nu zegt Paulus ons _en de vrede van God, die alle begrip te boven gaat zal uw harten en zinnen bewaren in Christus Jezus._

_De vrede die alle begrip te boven gaat..._ Tot welk een hoogte en tot welk een diepte worden wij meegevoerd? Het is Gods geheim, maar wie trouw is aan de genade, betreedt een steeds nieuw gebied van goddelijke intimiteit.

_O Jezus, die vrede en vreugde brengt aan allen die van goede wil zijn, trek mij op onweerstaanbare wijze tot U, opdat ik steeds meer moge prijsgeven wat mij weerhoudt en moge zoeken wat mij met U verbindt. Amen._
