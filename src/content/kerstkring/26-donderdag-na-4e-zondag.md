---
path: /26
title: '26: DONDERDAG NA DE 4e ZONDAG'
tag: kerstkring
content: ../styling.md
sortIndex: 26
---

## Opvoeding en liefde

Van de goddelijke Meester is bekend, dat Hij een grote liefde had voor de kinderen. Meer dan eens wijst Hij de kinderen aan als voorbeeld voor de volwassenen. Het onbevangene, het puur kinderlijke, het volgzame, het bereid-zijn tot luisteren en gehoorzamen, heeft Hem blijkbaar bekoord.

Wij delen (gelukkig), met de goddelijke Leraar die liefde voor het kind.

Toen de Apostelen de moeders, die hun kleintjes naar Jezus brachten, wilden afweren om de Meester niet nog eens extra te vermoeien na een zware dagtaak, kwam Hij tussenbeide met zijn goddelijk, liefdevol woord: _Laat de kinderen tot Mij komen en houdt ze niet tegen..._ (Luk. 18:16)

1\. Het kind groeit naar volwassenheid en is daarbij in sterke mate afhankelijk van zijn opvoeders. Als zij werkelijk delen in Jezus' liefde voor het kind en ook enigszins beseffen, wat hun verantwoordelijkheid is ten opzichte van de kinderen die zij in handen hebben, zullen zij gaarne de goddelijke hulp afbidden. Zij zullen de grote Kindervriend om zijn bijstand vragen en van zijn woord en voorbeeld de meest kostbare paedagogische en onovertroffen lessen leren.

Het is zeer waardevol te weten, dat reeds het kind verlangt zich te handhaven en zich te ontplooien. Door het kind te erkennen (met hartelijke genegenheid), door het te waarderen, wordt die handhaving en ontplooiing bevorderd. Maar zijn opgang naar een volwaardige persoonlijkheid kan gedrukt en verdrukt, zelfs vernietigd worden, door weigering van hartelijkheid (kinderen hebben tederheid nodig), door hun op een of andere wijze afkeer of minachting te tonen.

Niemand, ook de volwassene niet, kan zich handhaven zonder werkelijk door zijn omgeving (vrienden, huisgenoten, collega's) aanvaard en erkend te worden. Dit alles nu staat niet buiten, maar binnen de grenzen van onze christelijke levensbeschouwing. Dit aanvaard en erkend worden is immers _bemind worden_. En dit beminnen en erkennen ontlenen wij aan Jezus' woord en voorbeeld. _Hieraan zullen allen erkennen, dat gij mijn leerlingen zijt, als gij liefde hebt voor elkander._ _Hebt elkander lief, zoals Ik u heb liefgehad._

2\. Wanneer het kind (thuis en op school) met liefde wordt omringd, zal het ook zelf leren anderen lief te hebben. Ook dit laatste behoort tot de diepste behoeften van zijn menselijke natuur. Dit liefdevermogen - het vermogen om anderen liefde, waardering en toewijding te kunnen geven - behoort gecultiveerd te worden vanaf de eerste jaren.

De door God gewilde ontplooiing van het eigen ik en de persoonlijkheidsgroei van de ander, zijn wederkerig van elkaar afhankelijk, vloeien in elkaar over en hebben elkaar weer nodig. Dit geldt voor de ontmoeting en de onderlinge bejegening van volwassenen (binnen en buiten het klooster), het geldt ook en zeer biezonder voor de houding, die men aanneemt tegenover kinderen.

Het geldt ook voor de houding, die men kinderen leert aannemen tegenover elkaar en tegenover volwassenen. Want op grond van mijn liefde voor Jezus Christus zal ik bij dit besef trachten mildheid, ruimheid van opvatting, goedheid, begrip en welwillendheid voor anderen op te brengen. Maar dit is telkens een daad die mijzelf ten goede komt: zij verbreedt, verdiept, verheft mij, zij ontrukt mij aan mijn benepen ego√Øsme. Diezelfde daad (vooral de vaak herhaalde daad), geeft tegelijk aan de mens, die ik ontmoet (speciaal aan het kind) nieuwe, bredere kansen, zichzelf te zijn, zich te handhaven en te groeien. Deze houding bevordert het juiste en zo nodige klimaat om de mens te laten zijn wat hij eigenlijk wil zijn.

_O Jezus, leer mij toch zien, hoe waardevol en diep ingrijpend uw gebod van de naastenliefde is. Leer mij toch, uit liefde tot U, mijzelf vergeten, laat mij met U de kinderen liefdevol bejegenen en zo de hartelijke welwillendheid onder de mensen bevorderen, ter liefde van U, de grote Leraar van de menselijke liefde. Amen._
