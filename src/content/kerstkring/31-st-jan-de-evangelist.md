---
path: /31
title: '31: ST. JAN DE EVANGELIST'
tag: kerstkring
content: ../styling.md
sortIndex: 31
---

## De leerling die Jezus liefhad

Sint Jan blijft voor ons allen een heel biezondere figuur onder de apostelen.

1\. Hij tekent zich zelf in zijn geschriften. Wetend dat Jezus de tweede Persoon der heilige Drieëenheid is en alles voor hem en voor zijn christenen wil zijn, schrijft hij daarover in zijn evangelie: _in het begin was het Woord en het Woord was bij God en het Woord was God... in wat bestond was Hij het leven en het leven was het licht van de mensen... en Hij gaf hun de macht kinderen van God te worden_. (Joh. 1:1-12)

In zijn eerste brief komt hij daarop terug. Hij leert dat Jezus die de goddelijke natuur bezit en het goddelijk leven, ons de volheid van de openbaring bracht en de volheid van ons bovennatuurlijk leven. _Wat van de aanvang af bestond, wat wij hebben gehoord, wat wij met onze ogen hebben gezien, wat we mochten aanschouwen en onze handen mochten betasten met betrekking tot het Woord des Levens... dat verkondigen wij ook aan u, opdat gij gemeenschap moogt hebben met ons: en onze gemeenschap is met de Vader en met Jezus Christus zijn Zoon. En wij schrijven hierover, opdat onze vreugde volkomen mag worden..._ (1 Joh. 1:1-4)

Hij vindt het licht in God. God is het licht en Hij deelt ons dit mee door zijn Zoon die ons licht wordt hier op aarde en ons in alles voorlicht. Door Hem weten wij immers hoe wij leven moeten, wat onze oorsprong is en wat ons doel. Dat licht verdrijft de duisternis van de zonde en brengt ons tot het nieuwe leven; dat nieuwe leven is een leven van liefde. _De duisternis is voorbij en het ware licht is reeds aan het schijnen... wie beweert in het licht te zijn, maar zijn broeder haat, hij is ook nu nog in duisternis. Wie zijn broeder liefheeft, blijft in het licht..._ (1 Joh. 1:8-10)

2\. Nog beter tekent de heilige Johannes zich zelf als hij zijn gelovigen uiteenzet hoe onze liefde een vrucht is van Gods liefde. Deze liefde van God openbaarde zich in de menswording van Jezus Christus, die voor ons de zonden uitboette. Hij verwacht nu niets anders van ons dan dat wij Hem
op onze beurt zullen liefhebben.

_God is liefde. Hierdoor heeft Gods liefde zich aan ons geopenbaard, dat God zijn eniggeboren Zoon in de wereld heeft gezonden opdat wij door Hem zouden leven. Hierin bestaat de liefde: niet dat _wij_ God hebben liefgehad, maar dat Hij ons bemind heeft en zijn Zoon heeft gezonden tot verzoening voor onze zonden._ (1 Joh 4:8-10)

_Wij hebben lief, omdat Hij ons het eerst heeft liefgehad._ (1 Joh. 4:19) Uit die liefde van God voor ons leidt de apostel de plicht van naastenliefde af: _geliefden, als God ons zó heeft liefgehad, dan moeten ook wij elkander beminnen._ (1 Joh 4:11)

Maar met veel nadruk getuigt hij ook, dat vertrouwen en geloof in ons leven onmisbaar zijn.

Dat is Johannes: vol van het licht dat hij van God ontving, levend in het nieuwe leven en brandend van liefde, getuigt hij onophoudelijk van leven en liefde en licht.

Wij kunnen zijn woorden niet genoeg herhalen en overdenken.

_God heeft ons het eeuwig leven geschonken en dat leven is zijn Zoon. Wie de Zoon heeft, heeft het leven._ (1 Joh. 4:11,13)

_Heilige Johannes, zo biezonder bevoorrecht door Jezus, de Verlosser, vraag voor ons de genade dat wij iets van uw wijsheid en uw liefde in ons leven zouden overnemen. Dan zullen wij beter de weg door dit leven gaan, dan zullen wij God eer brengen en onze medemensen iets meedelen van de grote liefde van God, die ons inwendig heeft verrijkt. Amen._
