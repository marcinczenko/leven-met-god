---
path: /6
title: '6: VRIJDAG NA DE 1e ZONDAG'
tag: kerstkring
content: ../styling.md
sortIndex: 6
---

## Opstaan

De geest van de advent wordt ons wel biezonder duidelijk gemaakt, nu de kerk in het epistel van zondag de woorden van Paulus gebruikte om ons te vermanen. _Broeders gij weet dat het tijd is, en dat het uur is geslagen om op te staan uit de slaap._ (Rom. 13:11-14)

1\. Wij lopen allen min of meer het gevaar in te dommelen en onze kostbare levenstijd te verslapen. Dat is voor zeer velen niet het geval _wat de tijdelijke_ dingen betreft. Doch zelfs hier zou voor menigeen de aansporing niet overbodig zijn, eigen plichten van staat niet slapend te verrichten, niet achteloos en onnauwkeurig. Staan wij als mensen met zulk een prachtige levensbeschouwing wel voldoende op de bres om ook in het openbare ]even onze plaats met ere in te nemen? Werken met grote vurigheid, met al onze talenten om datgene te behartigen en te bevorderen wat ons werd toevertrouwd: dat is ons leven.

Het kan een huishoudelijke taak zijn, een bestuursfunctie of een sociaal ambt, het kan zaken of vooral personen betreffen, maar als het plicht van staat is, ligt daarin de uitdrukking van de wil van God en is het voor ons een erezaak daarin uit te munten.

Voor velen is _het geestelijk leven_ een slaperige aangelegenheid, alsof men het hoogste, het beste deel van ons wezen tot zijn recht kan laten komen door het nalatig en onachtzaam te behandelen! Wij sluimeren in als wij geen _werk maken van ons gebed_. Bidden wij ernstig en goed en op vastgestelde tijden? Wat komt er terecht van ons ochtend- en avondgebed, het gebed voor en na tafel, het gebed - al is het nog zo kort - waarin wij Gods hulp dringend afroepen bij ons soms zo moeilijk werk?

Bidden wij vurig? Verzorgen wij - anderen ten voorbeeld - het bijwonen van de heilige mis en het ontvangen van de heilige communie?

Wij sluimeren in als wij menen of langzamerhand tot die mening zijn overgeheld, dat onze wijze van doen en laten er eigenlijk niet veel op aan komt. Als wij geen waarde hechten aan ons voorbeeld, onze invloed op onze omgeving, dan is dat eigenlijk: niet meer dan slordigheid en oppervlakkigheid. Wij, die heel veel aan anderen te danken hebben, zijn hun de kracht en de aansporing verschuldigd van onze goede daden en van onze nauwgezetheid. Ook zijn wij verplicht anderen te helpen door onze vriendelijke bejegening, door onze dienstvaardigheid, door onze eerbied die in onze woorden en gedragingen tot uiting moeten komen.

2\. _Want thans is het heil, ons meer nabij dan toen wij het geloof omhelsd hebben._ Wij staan al verder op onze levensweg: misschien dicht bij het einde.

Wij zijn - ongetwijfeld - gegroeid in Gods genade. Zijn liefde, zijn biezondere gunsten zijn voor ons nu meer bereikbaar dan toen we de loopbaan van ons geloof, de opgang naar de volmaaktheid, ons klooster- of priesterleven pas begonnen. Wij behoren ons dan nu ook: open te stellen voor zijn barmhartigheid en voor zijn liefde. Wij behoren thans - meer dan ooit te voren - ons ontvankelijk te maken voor zijn heilige wil. En wat wil Hij van mij?

De apostel zegt het ons - en zelf kan ik het nader toepassen op mijn eigen leven: _laat ons dus afleggen de werken van de duisternis_ - de zonden en de gevaren voor zonden vermijden - _ons omgorden met de wapenen van het licht_. Mijn licht is het geloof en alles wat daaruit voor mij voortvloeit. Dat is ook mijn wapen en mijn kracht.

_O God, die mij zo duidelijk en zo dringend tot een heilig leven hebt uitgenodigd, laat mij in het begin van deze heilige adventstijd opnieuw mijn streven naar hoger leven bevestigen en versterken._  
_Help mij om in alles waakzaam te zijn; help mij, nu werkelijk uit die gevaarlijke slaap van lauwheid en **alles-wel-goed-vinden** op te staan. Geef mij een nieuwe vurigheid opdat ik met U en door uw kracht mij moge voorbereiden op een heilig kerstfeest, uw nieuwe komst in mijn hart. Amen._
