---
path: /14
title: '14: ZATERDAG NA DE 2e ZONDAG'
tag: kerstkring
content: ../styling.md
sortIndex: 14
---

## God beminnen

Velen klinkt dit gebod _God beminnen_ misschien wat ouderwets. Zouden wij dus onze aandacht, en onze krachten niet liever en beter geven aan iets wat ons meer nabij is?

Maar wij mogen wel bedenken, dat dit het eerste en tegelijk ook het voornaamste gebod is. _Gij zult de Heer, uw God, liefhebben met geheel uw hart, met geheel uw ziel, met geheel uw verstand en met al uw krachten._ (Mark. 12:30)

1\. God beminnen kunnen wij eigenlijk in alles en door alles, en wij zullen nooit gelukkig zijn, tenzij wij tenminste proberen die liefde zo hoog mogelijk op te voeren. Alle andere deugden kennen een juist midden; de goddelijke deugden kennen alleen een hoogtepunt. Het oneindige Wezen kent geen begrenzing; onze liefde zal nooit voldoende zijn, dat wil zeggen, wij zullen God nooit zoveel liefhebben, als Hij beminnenswaardig is. In ons wezen zelf zijn wij al zo beperkt; wanneer wij nu nog minder God beminnen, dan onze zwakke krachten ons veroorloven, schieten wij dan niet te kort!

Ware liefde maakt altijd gelukkig. Het hemelgeluk ligt in de liefde. Maar wij lopen hier op aarde reeds op de hemel vooruit, wij brengen dus iets van de hemel op aarde, als wij in vurige liefde tot God leven. Zelfs de menselijke liefde is totalitair. Hoe intiemer en dieper een liefde is, des te vollediger eist zij de wederkerige overgave van het hart. Wanneer een vriend begint met voorbehoud te maken, of anderen te veel genegenheid betuigt, wordt de eigenlijke vriendschap koeler, en stilaan dooft zij uit.

Laten wij waken over onze vriendschap met God. Het is een uiterst gevoelige liefde: Hij vraagt - het kan moeilijk anders - dat wij naar _zijn_ bewijzen van liefde willen _zien_. Daardoor vlamt onze liefde hoger op. Niet zonder reden is God de eerste, die beminde. Hij werd mens, om één te zijn met ons, Hij gaf ons de H. Eucharistie, zijn Kerk, de Schrift, maar ook de rijkdom van de natuur, opdat wij daarin zijn liefde voor ons zouden erkennen.

God is liefde en Hij vraagt liefde, niets dan liefde. Maar juist door te beminnen worden wij aan onszelf ontvoerd, zal Hij in ons regeren en ons hervormen naar zijn beeld, een beeld, dat de liefde uitgedacht en ontworpen heeft. Maar zonder de beantwoording van onze liefde... is zijn liefde tevergeefs.

2\. Het gehele evangelie heeft als grondslag: Gods liefde. Jezus vraagt liefde. Hij kwam om van de liefde te getuigen (de liefde van zijn Vader) en evenzeer om de liefde van ons hart te vragen. Wij zouden (Hij wist dat) gemakkelijker de Vader beminnen door Jezus lief te hebben. Het is onze enige redding. En die liefde voert tot volmaaktheid; vandaar dat Hij, de Redder, de zachtmoedigheid in persoon, zo intransigent is, als het over de liefde gaat. Het is alsof Hij zeide: heb Mij toch lief; het is zo gemakkelijk, het is het enig juiste, liet is het alles omvattende. _Haar werd veel vergeven, omdat zij veel heeft liefgehad. Immers, wie niet veel vergeven wordt, toont weinig liefde._ (Luk. 7:47) Wat wij te doen hebben? Herhaaldelijk denken aan God, die ons bij Jeremias zegt: _Ik heb u met een eeuwige liefde liefgehad, daarom heb ik Mijn liefde voortgezet._ God verandert niet. Hij heeft ons nog altijd lief. Geloof dus en... vertrouw ook op die liefde. En vervolgens: hoor en overdenk het woord van de Meester, van uw goddelijke Vriend: _komt tot Mij, gij allen, die belast zijt en beladen, en Ik zal u verkwikken_. Waarom zou Hij dat zeggen? Waarom... _omdat Hij u bemint_. Als de overtuiging van Jezus' liefde voor u, diep in u is doorgedrongen, en u bij blijft, is de heiligheid niet ver meer. Want dan bloeit ook het vertrouwen in uw leven en vlamt de echte, de levensechte, de bloedwarme liefde voor Jezus in u op.

_Mijn Jezus, ik geloof in uw liefde voor mij; ondersteun mijn zwak gestamel als ik dit zeg, opdat Gij, het eeuwig Woord, mijn woord wilt vullen met een diepe klank van waarheid. Amen._
