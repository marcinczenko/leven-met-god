---
path: /28
title: '28: VIGILIE VAN KERSTMIS'
tag: kerstkring
content: ../styling.md
sortIndex: 28
---

## Vooravond van Kerstmis

_Vandaag nog zult gij weten dat de Heer komt en morgen zult gij zijn heerlijkheid aanschouwen._ (Ex. 16:5,7)

1\. Met deze hoopvolle woorden spreekt de Kerk ons vandaag over het mysterie dat aanstaande is. Want het Kerstfeest dat wij gaan vieren is een hernieuwd mysterie: een geheim van grondeloze diepte voor ons allen, een geheim van blijdschap en van troost.

_Vandaag zult gij weten dat de Heer komt._ De Kerk verwacht dat wij onze liefdevolle en ingetogen aandacht vestigen op de komst des Heren, op de heilige menswording van Christus. Hij komt opnieuw: Hij komt in ons hart: hij staat gereed zich weer aan ons te geven met zijn goddelijke liefde. Het is volkomen passend dat wij ons hart voor Hem open stellen en ons afvragen wat Hij in ons bewerken wil.

Wij hebben met bevreemding en met afkeuring ieder jaar het verhaal over de gedragswijze van de Bethlehemieten aanhoord die voor Christus geen plaats meer hadden. Hij was gedwongen in een stal zijn toevlucht te zoeken _omdat er voor Hem geen plaats was in de herberg_.

Wij nemen aan dat zij niet beter wisten, dat ook voor hen reeds het latere woord van Petrus gold: _broeders, ik weet dat gij in onwetendheid hebt gehandeld_. Maar toch... hadden zij niet beter kunnen en moeten weten?

En steeds maar achteloos verontschuldigen wij onszelf als _wij_ aan Jezus voorbijgaan door te zeggen _dat wij het niet wisten_. Weten wij niet wie Jezus is? Weten wij nog niet wat Hij van ons verlangt? Wanneer zullen wij het dan wel weten?

Als een eerbetuiging, terwijl Hij in de diepste vernedering geboren wordt, zingt de Kerk Hem toe: _Aan de Heer behoort de wereld en haar volheid; van Hem is het aardrijk en allen die het bewonen._ (Ps. 23:1)

_Jezus, wil Gij zelf mijn hart voorbereiden op uw komst: want ik wil U met veel liefde ontvangen. Alles behoort U toe: ik wil U toebehoren uit liefde, maar dan zonder enige beperking daarbij te maken ten bate van mijzelf._

2\. _God die ons verblijdt door de jaarlijkse verwachting van onze verlossing: verleen ons dat wij, die Hem blij als Redder ontvangen Hem ook veilig eenmaal als Rechter tegemoet mogen zien, onze Heer Jezus Christus, uw Zoon._

Het is Gods gunst en Gods gave dat wij ons in blijdschap voorbereiden op het Kerstfeest: wij verwachten het inderdaad als een _vernieuwing van onze verlossing_. _Hij_ zal in ons iets tot stand brengen, in ons binnenste, dus in ons intiemste leven, wat er tot nu toe niet leven of zijn kon. Ik wil dus in een vurig gebed bidden om die zegenrijke werking van mijn Verlosser en Heer in mij; ik wil er mij op voorbereiden; ik wil Hem mijn hart, dus mijn liefde en volkomen bereidheid bieden... Eenmaal komt Hij als Rechter; eenmaal spreekt Hij het onveranderlijk, eeuwig oordeel uit, ook over mij.

Het zal een gunstig oordeel zijn, dat mij in het eeuwig geluk vestigt en bevestigt als ik Hem hier op aarde heb geloofd en heb bemind. Zelf _maak ik reeds nu mijn eeuwigheid_. Wie leeft in Jezus' vriendschap en als voortdurend in liefde met Hem omgaat, put _hier_ reeds uit de bronnen van geluk, (_haurietis aquas de fontibus Salvatoris_), en verzekert zich _de vreugde van de ontmoeting_, als de Vriend en de Bruidegom eenmaal Rechter zijn zal.

_O Jezus, in wiens liefde ik wil leven en sterven, laat toch dit Kerstfeest de vriendschap tussen U en mij, de liefde tussen U en alle mensen bevestigen en verdiepen. Wees welkom in ons hart en in ons huis, wees welkom op onze wereld, waar wij U niet meer willen missen. Breid toch de invloed van uw heerschappij steeds meer uit over alle mensen die van goede wil zijn. Amen._
