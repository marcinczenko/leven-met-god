---
path: /1
title: '1: 1e ZONDAG VAN DE ADVENT'
tag: kerstkring
content: ../styling.md
sortIndex: 1
---

## De komst des Heren

De gehele tijd van voorbereiding op bet Kerstfeest staat in het teken van de hoop en de verwachting. Alles in de liturgie ziet als het ware uit naar zijn komst: het is de _adventus Domini_, de komst van de Heer waar wij op hopen.

1\. Eeuwen en eeuwen hebben de geslachten vroeger geleefd van de gedachte: _Hij komt_. Hij, de Redder, die de zonden zal wegnemen, die het nieuwe leven zal brengen, de vriendschap en de vreugde. Hij is gekomen, anders dan velen zich hadden voorgesteld, maar Hij nam de zonden weg van ieder die met vertrouwen tot Hem kwam; Hij gaf vrede en vreugde en de hernieuwde vriendschap met God.

Sinds zijn komst wordt de verlossing door de menswording van Christus ieder jaar opnieuw luisterrijk gevierd. Zelfs gaat aan die viering een tijd van voorbereiding vooraf, waarin opnieuw de komst van Christus wordt afgewacht en afgebeden.

Is Hij dan niet gekomen! Hij is gekomen, maar wij herdenken die eeuwen van verlangend uitzien die aan zijn komst voorafgingen; wij bereiden onszelf voor tot een vernieuwde aansluiting bij Hem, _wij willen dit mysterie voor ons zo vruchtbaar mogelijk maken door al onze aandacht daarop te vestigen_. Wij willen geest en hart daarop _voorbereiden_. Al is het historisch gebeuren van Kerstmis voorbij - bijna tweeduizend jaren geleden werd de Redder geboren in de stal van Bethlehem - wij willen met de Kerk de hernieuwde viering daarvan toch zo reëel mogelijk beleven. Hoe kan dat beter dan door ons voor te stellen en in te denken dat dit mysterie weer hoogste actualiteit en realiteit is? Dat is het zonder meer, ook zonder zijn historische herhaling. Wij zien dus uit naar de Redder die komen gaat, wiens komst wij zo dringend nodig hebben.

2\. De komst van de Verlosser, die ook de Redder is van mijn ziel, zal nu geschieden door zijn komst in mij. Door een mededeling van zijn genaden zal Hij meer dan te voren in mij zijn en in mij wonen. Hij komt mijn zorgen verzachten, Hij komt mijn angsten bedaren, Hij komt mij de vrede hergeven.

Hij is de Koning van de vrede.

En het eerste woord waarmede de introïtus van de mis van vandaag inzet, tekent de gehele heilsverwachting van deze advent. Een woord om telkens te herhalen, te bidden als een schietgebed, als een vurige smeking, als een oefening van ingekeerdheid: _ad te levavi animam meam Deus meus_. _Tot U mijn God heb ik mijn ziel geheven._

_Op U vertrouw ik,_ zo gaat de tekst verder, _ik zal niet beschaamd worden: laat mijn vijanden mij niet tot voorwerp van bespotting maken;wie op U vertrouwen immers, worden niet beschaamd._

_Onze ziel tot God verheffen,_ dat is het eerste. Ons tot God richten, ons tot Hem opheffen _in gebed, in stilte, in ingekeerdheid_: dat is de intrede in deze adventsverwachting van de Kerk.

Hij komt, als Redder, als Vriend, als Verlosser. Maar Hij vraagt dat wij ons tot Hem keren, naar Hem willen opzien.

En vervolgens: Hem verwachten _in groat vertrouwen_. Zo groot is vaak onze ontmoediging, onze angst, onze neerslachtigheid, dat wij het vertrouwen, als essentieel, als onmisbaar deel van ons geestelijk leven zouden vergeten. In deze adventstijd moge het vertrouwen op Hem die alles weet, weer vernieuwd worden.

_O Jezus, die weer tot ons komt om ons te helpen en te bevrijden, help ons met groot verlangen naar U uit te zien. Leer mij hoe ik mijn ziel tot U moet verheffen, hoe ik moet bidden, hoe ik de stilte, de diepe stilte kan binnentreden. Geef mij een groat vertrouwen op U, een vertrouwen, dat ik niet heb maar dat ik toch niet missen kan. Bereid Gij zelf o vurig-beminde Verlosser, uw nieuwe komst voor in mijn hart en in mijn ziel. Amen._
