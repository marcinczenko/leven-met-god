---
path: /35
title: '35: ONDER HET OCTAAF VAN KERSTMIS'
tag: kerstkring
content: ../styling.md
sortIndex: 35
---

## Oudejaarsavond

Weer zijn de dagen vergleden... de een na de ander. Zij namen een stuk, een belangrijk stuk van onze levenstijd mee. Nu schouwen wij tegenover God, naar wat er van die tijd, van dit gehele jaar, voor Hem en voor ons is overgebleven.

Wellicht niet één van ons kan zeggen, dat dit een volkomen heilig en ongerept jaar was voor God. Zo veel zwakheden, zo veel nalatigheid. Ik heb misschien zelfs God vergeten en de mensen verwaarloosd... mijn gezin gezien als iets bijkomstigs. Ik heb vooral _hard gewerkt_; helaas te veel voor mijzelf; mijn werk is overmatig uitgegroeid: het werd mijn hartstocht. Ik heb de mensen die mij waren toevertrouwd, zoals bijvoorbeeld mijn parochianen, mijn leerlingen, te weinig geacht, te weinig bemind.

1\. Daarom is mijn onachtzaamheid mijn eerste fout. Zovelen (medebroeders, medezusters, collega's en vrienden) zijn weer in mij teleurgesteld. Velen hebben tevergeefs op mij gerekend. En niet alleen de mensen heb ik vergeten, beledigd of tekortgedaan, maar vooral God.

Als ik mensen veronachtzaam, bedroef ik Hem. En van mijn kansen tot gebed, tot veel en vurig gebed, is nogal veel verloren gegaan. De trouw en de toewijding voor wat zeker Gods wil was in mijn leven... was vaak zo oppervlakkig en gering.

Ik bid nu met de Kerk:

_Erbarm U over mij naar uw genade, o God;_  
_Delg mijn misdaden uit naar uw grote ontferming;_  
_Was mij vlekkeloos schoon van mijn schuld,_  
_En reinig mij van mijn zonde..._ (Ps. 50:3,4)

_De Heer is lankmoedig; laat ons hierover berouw verwekken en Hem onder tranen om vergiffenis smeken._ (Jud. 8:14) _Uit de diepten o, Jahwe, roep ik tot U: Heer, hoor mijn klagen; laat uw oren toch luisteren naar mijn bidden en smeken! Ach, Jahwe, zo Gij de zonde gedenkt, ach Heer, wie zou het bestaan? Neen, bij U is vergeving, opdat ik vol hoop U zou vrezen, o Jahwe. Mijn ziel schouwt hunkerend naar zijn belofte, mijn ziel smacht naar de Heer._ (Ps. 130:1-5)

Het is nog tijd alles weer goed te maken, wij mogen zeer spoedig een nieuw jaar beginnen: God geeft het ons uit louter goedheid. Maar met boete en berouw zullen wij de verleden tijd weer sluiten. _Laat ons goed maken, wat wij uit onwetendheid misdreven hebben, opdat wij niet, plotseling door onze sterfdag verrast, tijd zoeken om boete te doen en die niet meer kunnen vinden._ (Missaal.) Als wij werkelijk, geraakt door zijn genade, opnieuw willen beginnen, overdenken wij dan een ogenblik het woord van Paus Pius XII: _de inwendige en vrijwillige spijt en boete zijn de onontbeerlijke voorwaarden voor iedere menselijke vernieuwing_.

2\. Maar dit jaar heeft ook veel goeds gebracht. Misschien denken wij wel te veel aan onze fouten en... niet genoeg aan het goede dat wij door Gods kracht, voortdurend gesteund door zijn hulp, tot stand mochten brengen. Geheel het jaar was weer vol van Gods heerlijkheid. Hij heeft ons onophoudelijk zijn weldaden gegeven: Hij heeft ons getroost, Hij heeft ons geroepen. Hij heeft ons aangespoord en bemoedigd. Hij gaf ons zijn genaden door de Kerk en haar sacramenten. Hij gaf ons menselijke vriendschap en hulp. Hij gaf ons de schoonheid van alle dagen. Hij heeft ons waarlijk niet vergeten. Wij hebben redenen om dankbaar te zijn, om ook over dit jaar te juichen: want Hij heeft ons behouden, Hij heeft ons geleid, Hij heeft ons met allerlei gunsten en gaven verblijd en ons gebracht tot aan de drempel van het nieuwe jaar. _Daarom brengen wij dank aan God zonder einde._ (1 Tess. 2:13) _Wij danken U, Heer, almachtige God, die zijt en die waart..._ (Openb. 11:17) _Bidt zonder ophouden; brengt dankzegging voor alles; want dit is voor U Gods wil in Christus Jezus._ (1 Tess. 5:18)

Wij nemen geen afscheid van het oude jaar in wanhoop of verdriet. Wij willen gereinigd en door God geheiligd het afgelopen jaar opdragen aan Hem. Wij zien het eens terug in de eeuwigheid, als wij zullen terugblikken op ons leven: dan zal het doorstraald zijn van het licht van Gods Geest; het zal kostbaar geworden zijn door het heilig Bloed van Jezus Christus; het zal voor God een reden zijn ons eeuwig te belonen, als wij het Hem nu aanbieden, in berouw, in liefdevol berouw, maar ook met grote dankbaarheid om zijn grenzeloze goedheid. Hij heeft ons gespaard, Hij heeft ons geholpen. Hij heeft ons geheiligd door zijn voortdurende bijstand en zorgvolle liefde. Nu rest ons met groot vertrouwen te zien naar de toekomst.

_Houdt moed, weest onverschrokken van hart, gij allen, die op Jahwe hoopt._ (Ps. 31:25) _Mij is het goed, in Gods nabijheid te blijven en mijn vertrouwen te stellen op Jahwe, mijn Heer._ (Ps. 73:28)

_Op U, Heer, heb ik gehoopt; in eeuwigheid zal ik niet beschaamd worden._ (Te Deum) _De veerkracht van het christelijk leven is de hoop; dat is het besef, dat de godsdienstig-zedelijke levensopdracht menselijk onmogelijk is en slechts door ons geloof in de Godskracht van Christus tot een schone, waarachtige mogelijkheid wordt._ (Schillebeeckx.)

Ik mag weer vertrouwen op zijn licht: Hij zal mijn geloof en mijn liefde vermeerderen en dan is alles mogelijk. _Ik kan alles in Hem die mij versterkt._ (Fil. 4:13)

_Mijn God, ik zie de toekomst met veel vertrouwen tegemoet. Het kruis zal het nieuwe jaar weer tekenen zoals ook het oude jaar er door getekend was. Ik heb er vrede mee: ik aanvaard alles, als Gij bij mij zijt. Voer mij op tot nieuwe hoogten, tot waarachtige deugd, tot ware heiligheid, tot een zeer innige vereniging met U. Ik dank U dat ik met U het oude jaar mag sluiten en dat ik met U het nieuwe weer beginnen mag. Amen._
