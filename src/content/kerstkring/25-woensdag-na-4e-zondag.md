---
path: /25
title: '25: WOENSDAG NA DE 4e ZONDAG'
tag: kerstkring
content: ../styling.md
sortIndex: 25
---

## Geestelijke Groei I

Herhaaldelijk wordt ons de deelname aan de goddelijke natuur in de schrift voorgesteld als een kiem die bestemd is om zich te ontwikkelen en te groeien, als een nieuw beginnend leven. Wij groeien inderdaad naar God toe in een geleidelijk, gewoonlijk ook een langzaam proces, waarbij Gods inwendige stuwkracht en allerlei uitwendige factoren behulpzaam zijn. Het groeien en bloeien en vruchtdragen ontmoet vaak tegenwerking en allerlei belemmering.

Het meest lijkt dat leven - dat zich tenslotte het zuiverst openbaart in een innige gemeenschap met God - toe te nemen in vruchtbaarheid en kracht door het lijden en de liefde.

1\. _Zouden wij wel het goede van God aannemen, maar het kwade niet?_ (Job 2:10) _Allen zullen vervolgd worden, die in Christus Jezus godvruchtig willen leven._ (2 Tim. 3:12) Het schijnt wel een wet te zijn, waaraan niemand ontkomt, dat het lijden in een of andere vorm degene treft, die ernst maakt met zijn opgang tot God.

Dit lijden loutert, het verdiept en versterkt de deugd, het oriënteert nog meer en uitsluitend op God, op wie men zijn eigenlijke hoop vestigt. _Zelfs in de wederwaardigheden gaan we roemen, omdat we weten dat wederwaardigheid geduld voortbrengt, geduld beproefde deugd, beproefde deugd weer hoop._ (Rom. 5:3)

Dit lijden variëert van persoon tot persoon, maar ook in eenzelfde leven neemt het allerlei gedaanten aan en bezit het verschillende graden. _Elke rank aan Mij die geen vrucht draagt, snijdt Hij af; en elke rank die wel vrucht draagt, zuivert Hij opdat ze nog meer vrucht mag dragen._ (Joh. 15:2) _Alleen in een voortdurende verbondenheid met God_ kan een ziel haar beproevingen zo verwerken dat zij tot Gods eer en tot haar eigen voordeel strekken. Zelfs is dan dikwijls de vreugde niet afwezig waardoor God de ziel bemoedigt. _Ik vloei over van vreugde te midden van mijn kwellingen._ schrijft Paulus. (2 Kor. 7:4)

2\. Het is reeds een biezondere genade als men weet, dat God ons als het ware bij iedere stap tegemoet treedt; dat Hij onze vreugde en hoop en ook onze werkelijke kracht wil zijn. Paulus moet dat wel in sterke mate ervaren hebben. Hij zegt immers: _moge de God van onze Heer Jezus Christus, de Vader der glorie u een geest van wijsheid en openbaring verlenen, opdat gij Hem moogt leren kennen. Hij verlichte de ogen van uw hart, opdat gij moogt inzien welke de hoop is waartoe Hij u geroepen heeft; welke de rijkdom der glorie is, die Hij aan de heiligen als erfenis schenkt; en welke **de overweldigende grootte der kracht is, die Hij ons gelovigen ten dienste stelt**._ (Ef. 1:17-19)

Maar deze groei veronderstelt van onze kant veel geduld. Wij kunnen de toename van de Godsvereniging wel wensen, maar een groei forceert men in de regel niet. _Met kleine langzame schreden gaat het werk van de genade vooruit. De genade verdraagt geen geweld, geestelijke ontwikkeling laat zich niet afdwingen._ (Newman). Wij ontvingen van God het leven onder andere dáárom, dat wij in een ontwikkeling die gewoonlijk tientallen van jaren omvat naar Hem toe zouden groeien. Die groei steunt op Gods hulp en steunt in ons op het geduld, het verlangen, op het gebed en de liefde.

Telkens weer iets beter willen zijn, iets volmaakter willen leven, meer willen beminnen, dat is in concreto de streving naar God. Het omvat dus een haast eindeloos aantal pogingen, een telkens zichzelf ter liefde van God _herstellen_. _In een hogere wereld is het anders, maar hier op aarde betekent "leven": **veranderen**, en "volmaakt zijn": **zich vaak veranderd hebben**._ (Newman).

Deze wet is ook van kracht, (zij is daar zelfs meer voelbaar), in het leven van ijverige priesters en vurige kloosterlingen.

_O Jezus, geef mij vertrouwen in mijn roeping tot ware en hoge heiligheid. Laat mij dagelijks groeien onder de invloed van uw genade, groeien in gebed, in deugd, in offervaardigheid en in liefde. Dan zal mijn leven ondanks alle zwakheden van het verleden, in de toekomst tenminste steeds meer strekken tot uw glorie. Amen._
