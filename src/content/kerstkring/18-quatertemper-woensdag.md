---
path: /18
title: '18: QUATERTEMPER WOENSDAG'
tag: kerstkring
content: ../styling.md
sortIndex: 18
---

## Maria vóór Jezus' geboorte

_In die tijd werd de engel Gabriël door God naar een stad van Galilea gezonden, Nazaret genaamd, tot een maagd die verloofd was aan een man die Jozef heette en uit het huis van David was; de naam van de maagd was Maria._ (Evangelie van vandaag.)

1\. Bij de nadering van het Kerstfeest, komt de kerk ons in herinnering roepen hoe God met de uitvoering van dit plan begon en wie daarin naast Jezus zulk een grote plaats bekleedde.

De engel komt bij Maria binnen. Vrijwel alle schilders die dit tafereel hebben uitgebeeld stellen Maria voor als op dat ogenblik in gebed verdiept. God pleegt zijn mededelingen en bizondere genaden voor te behouden aan tijden en zielen van gebed. Dat geldt ook nu nog. Teveel hebben wij de wijsheid en het succes, de levenszekerheid en de schoonheid gezocht in het menselijke.

God werd te veel vergeten en verzwegen. Slechts in het gebed - in het veelvuldig gebed (_men
moet altijd bidden en nooit ophouden_, leert ons de Meester), gaan wij weer ontdekken welke plaats God in ons leven toekomt, hoezeer wij in alles van Hem afhankelijk zijn. In het gebed leren wij pas het eigenlijk leven en Gods diepere genadewerking kennen.

_Vrees niet Maria want gij hebt genade gevonden bij God; zie gij zult in uw schoot ontvangen en een zoon baren, en gij zult Hem Jezus noemen. Hij zal groot zijn en de Zoon van de Allerhoogste genoemd worden... en aan zijn koningschap zal geen einde komen._ (Luk. 1:26-38)

De engel stelt Maria gerust want, zo zegt hij, _gij hebt genade gevonden bij God_... Maria heeft genade gevonden bij God. _Als ik dan genade gevonden heb in uw ogen,_ zo bidt Esther tot Assuerus... Maria heeft genade gevonden zoals niemand voor of na haar. Zij werd van genade vervuld. Zij werd op een wijze uitverkoren die nooit weer zou herhaald worden. In haar reikte de begenadiging aan louter sterfelijke mensen haar hoogtepunt. Maria moet wel diep gelukkig geweest zijn met deze genade-overvloed. De goddelijke geruststelling dat zij niet behoefde te vrezen, was slechts een inleiding tot iets wat daar ver boven uit zou gaan: zij was de uitverkorene, ,de met liefde uitgezochte Moeder des Heren. Aan haar zou God als het ware alle genaden besteden, aan haar zou nooit iets ontbreken, noch van de kant van Gods goedheid noch van de kant van haar eigen medewerking. De verbondenheid met God zou onverbrekelijk en allerinnigst zijn.

2\. En waarom dat alles? Omdat God zich een zo waardig-mogelijke, zo heilig-mogelijke moeder wilde kiezen onder de mensen.

Gij zult een Zoon baren en zijn naam Jezus noemen... de Zoon van de Allerhoogste.

Tot op zekere hoogte heeft Maria begrepen wat deze onbeschrijfelijke dingen betekenden: zij, moeder van God, zij vol van genade, zij de uitverkorene, als eindeloos ver boven alle andere mensen verheven. Vanaf dat ogenblik heeft de Maagd zich nog meer in de diepte van haar eenzaamheid verborgen en ongetwijfeld de tijd die nog verlopen zou, vóór zijn geboorte, het Kind in haar aanbeden en bemind. De band was nu gelegd, niet de band van de Vader tot zijn dochter, maar de band van de moeder tot haar Zoon.

_O Maria, bereid ons voor op het heilig feest dat wij gaan vieren. Vervul ons van verlangen naar Jezus, naar de zoete __vertrouwelijkheid met Hem__ waarvan gij het mysterie weet. Geef ons enig besef van wat de heilige menswording is van Gods Zoon, opdat ook wij Gods wonderbare goedheid vol dankbaarheid mogen beleven. Amen._
