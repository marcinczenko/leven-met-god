---
path: /27
title: '27: VRIJDAG NA DE 4e ZONDAG'
tag: kerstkring
content: ../styling.md
sortIndex: 27
---

## Geestelijke Groei II

Ons innerlijk leven is onder de voortdurende beïnvloeding van Gods genade, vooral afhankelijk van _de liefde_ die wij voor God en de mensen weten op te brengen.

1\. _Moge de Heer u __vervullen en doen overvloeien van liefde__ tot elkander en tot iedereen... Zo make
Hij uw harten sterk en onberispelijk in heiligheid voor het aanschijn van God onze Vader, bij de komst van onze Heer Jezus met al zijn heiligen._ (1 Tess. 3:12,13) Misschien laten wij in de zorgen van iedere dag, dit gezichtspunt een beetje te veel buiten beschouwing. Toch blijft het waar: zonder grote liefde is heiligheid niet mogelijk. God, die liefde is en die ons uit liefde heeft geschapen en verlost, wil dat wij door de Geest van liefde geleid worden, en in de liefde en door de liefde tot Hem wederkeren.

Geleidelijk aan en als onmerkbaar voltrekt zich onze geestelijke groei. Wij behoren dus met onszelf geduld te hebben. _Er moet nog veel onweer over u heengaan, voordat de hemelse helderheid bestendig in u kan worden._ (Seuse)

Maar het bewustzijn _dat wij dagelijks op weg zijn en alles ons stof biedt tot liefde_, is een grote steun en een geweldig hulpmiddel. Juist dan proberen we inwendig sterk te worden, in Christus' vriendschap te leven en voortdurend dieper door te dringen tot wat de liefde is en wat zij doen kan.

_Dat God naar de rijkdom van zijn glorie u moge verlenen, krachtig naar de inwendige mens te worden gesterkt door zijn Geest; dat Hij Christus in uw harten doe wonen door het geloof; dat gij __geworteld moogt blijven en gegrondvest in de liefde__._ (Ef. 3:16,17) Wij hebben deze aansporing van de apostel allen hard nodig. Of wij priester zijn, met veel zorg over de zielen, of eenzaam bidder in het klooster; of wij als manlijk of vrouwelijk religieus ons leven hebben toegewijd aan Christus in het volkomen offer van de drie geloften; of wij als leek verantwoordelijkheid dragen voor een gezin, voor opvoeding van kinderen op school, leiding geven aan gewichtige ondernemingen, zelfs gezagdrager zijn in stad of land, of iets anders, allen verlangen wij vurig naar de bloei en de vruchtbaarheid van Gods leven in ons. En dit terecht.

2\. Maar die vrucht rijpt langzaam. Geduld en vertrouwen bedachtzame toeleg op de liefde... dat wordt van ons gevraagd. Hij die alles weet en leidt, zorgt voor het uiteindelijk succes. Het komt er niet op aan of _ik_ al of niet zie wat er morgen zal gebeuren, al of niet weet wanneer ik volkomen verenigd zal zijn met Hem... _Hij_ weet het, _Jezus_ ziet het... dat is voldoende.

Maar het verlangen in ons wakker houden is lofwaardig en zelfs nodig. Steeds dieper inzicht in de goddelijke dingen verwerven, is belangrijker dan de beoefening van welke wetenschap ook. _De kennis van God is iets levends, maar al wat leeft, groeit._ (Guardini)

_De eerste genade is het geloof; de laatste de liefde. Eerst komt ijver, daarna minnende eenvoud. Eerst komt vernedering, daarna vrede; eerst zorgvuldige vlijt, daarna bescheidenheid._ (Newman)

De gehele dag door Christus in zich dragen, naar Hem uitzien, alles voor Hem doen, alles voor Hem willen verduren... het kan niet anders of dit voert tot _dieper inzicht_ (want het is zuiverder christendom), tot _groter reinheid_ (want verbondenheid met Christus maakt rein), en het brengt _grote vruchtbaarheid_ in goede werken (want dan pas wordt Christus in ons vrij).

_En ik bid, dat __uw liefde steeds meer moge winnen__ aan kennis en zedelijk inzicht, om scherp het goed van het kwaad te onderscheiden; en dat gij op de dag van Christus rein en onberispelijk moogt zijn, beladen met de vrucht van de gerechtigheid die door Jezus Christus is verworven, tot eer en glorie van God._ (Fil. 1:9-11) Deze woorden van de apostel kunnen ons troosten en... aansporen.

_O Jezus, moge uw liefde mijn hart vervullen, zodat ik tot grote ijver kom voor alles wat de zaak is van U en uw kerk. Laat de liefde mij tot offervaardigheid brengen om mijzelf te overwinnen, mijn taak stipt te volbrengen, goed te zijn voor alle mensen en alle goede werken te doen die Gij mij schijnt te vragen. Dan weet ik dat uw liefde in mij zegeviert over mijn reeds zo oud en schijnbaar zo onuitroeibaar egoïsme. Dan zal alles mij tot steeds inniger wederliefde voeren en tot dieper vereniging met U. Amen._
