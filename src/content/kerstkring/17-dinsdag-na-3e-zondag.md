---
path: /17
title: '17: DINSDAG NA DE 3e ZONDAG'
tag: kerstkring
content: ../styling.md
sortIndex: 17
---

## De voorloper

Johannes was de voorloper des Heren; hij wist het: hij zou de weg bereiden voor de komende Messias. Op zekere dag sturen de farizeÃ«n afgevaardigden naar hem toe om hem te vragen wie hij was. (Evangelie van verleden zondag.)

1\. Johannes is zijn roeping getrouw. Hij is blijkbaar zo befaamd dat men een zeer voornaam persoon in hem vermoedde. Men vroeg hem dus of hij Elias was (die volgens de verwachting van de joden als voorloper zou terugkeren) of de profeet. Hij begon met te zeggen dat hij niet de Christus was en antwoordde op hun vragen: ik ben Elias niet, ik ben ook niet de profeet. Hij eigent zich geen eer toe die de zijne niet is. Hij wil niet voor belangrijker of voornamer doorgaan dan overeenkomt met de werkelijkheid. Hij is voorloper, niets anders. Eer blijkt een zeer begerenswaardig bezit te zijn. Wat doet men niet om ereambten te veroveren, om anderen in de schaduw te stellen opdat eigen eer maar in het volle licht zou staan! Eerzucht is met genot- en hebzucht een van de machtigste drijfveren tot actie en reactie onder de mensen. Leef ik zelf niet teveel in eerzucht? En als de gezondenen nader aandringen, zegt hij eenvoudig: _ik ben de stem van een roepende in de woestijn: maakt recht de weg des Heren_. Zij vroegen verder: _waarom doopt gij dan...?_ Hij antwoordde: _ik doop met water, maar midden onder u staat Hij die gij niet kent_. Ik doop met water, alsof hij zeggen wil, _een ander (wiens voorloper ik ben) zal een nieuw doopsel brengen_. _Hij_ zal dopen met water _en de heilige Geest..._ Wij zijn de gelukkigen die dat tweede doopsel mochten ontvangen om daardoor voor altijd een te worden met Jezus Christus.

2\. _Midden onder u staat Hij die gij niet kent._ Het klinkt als een verwijt. Maar een verwijt dat nog meer voor ons bedoeld lijkt dan voor Johannes' tijdgenoten.

Het was begrijpelijk dat dezen Hem niet kenden. Hij was voorspeld, eeuwen lang, maar zelfs de opzienbarende gebeurtenissen in Bethlehem waren in de drukte van de volkstelling en in allerlei politieke troebelen spoedig weer ten ondergegaan.

En wij dan? Konden wij Hem niet beter kennen? Leeft Hij niet vaak onder ons als een vreemdeling met wie zich vrijwel niemand pleegt te bemoeien? En nochtans hebben wij met Hem in feite de allernauwste betrekkingen.

Hij is de Redder, degene op wie al onze hoop gevestigd is, die voor ons de hemeldeuren openzet, die ons stromen van genade en goddelijke liefde toevoert, die in zijn aardse leven alles voor ons over had, die alles heeft gegeven, ook zijn eigen lieve Moeder;... mochten wij toch meer aan Hem denken en trachten Hem beter te leren kennen. Maar ik zal Hem nooit goed leren kennen als ik niet veel aan Hem denk en Hem ook oprecht tracht lief te hebben.

_Hij is het die na mij komt, ik ben niet waardig zijn schoenriem los te maken._ Weer treft ons de bescheidenheid van de voorloper. Na hem komt Jezus, maar Johannes acht zichzelf niet waardig Hem de geringste diensten te bewijzen.

Willen wij voorloper zijn en voor Jezus de weg bereiden, dan mogen wij wel alles in het werk stellen om Jezus ook ten volle de eer te geven die Hem toekomt. _Hij moet groeien, ik moet kleiner worden;_ ook dit woord van Johannes is de uitdrukking van dezelfde diepe nederigheid. Wij kleiner worden! Misschien dachten Wij tot nu toe steeds aan groter worden, aan invloed, eer en roem.

_O Jezus, die voor ons de weg zijt naar de hemel, leer ons te treden in uw spoor. Leer ons begrijpen dat wie in uw vriendschap en in uw omgeving leven wil, behoort uit te munten in bescheidenheid. Help ons uw komst in ons hart in te leiden door een groot verlangen naar diepe nederigheid. Laat ons enigszins gelijken op Johannes die uw ware voorloper was en daarom zo oprecht nederig geweest is. Amen._
