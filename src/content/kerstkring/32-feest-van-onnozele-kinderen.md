---
path: /32
title: '32: FEEST VAN ONNOZELE KINDEREN'
tag: kerstkring
sortIndex: 32
---

## De wonderlijke moord

Op het feest van de onnozele (dat is onschuldige) kinderen, laat de kerk ons het prachtige psalmvers bidden: _uit de mond van kind en zuigeling stem Gij u een loflied aan, om uw vijanden te verstommen_. (Ps. 8:3) Als de groten der aarde, als de wijze mensen zwijgen, keert God zich tot het allernederigste, het totaal nietige. Het looft en prijst Hem en wordt door die lof zelf verheven, verheven tot in een eeuwige, een onsterfelijke glorie.

_Heer, Gij zijt onze Heer, hoe wonderbaar is toch uw Naam over geheel de aarde..._ (Ps. 8:2)

1\. Het onbegrijpelijke is toch waarheid en zelfs tastbaar geworden. Voor de komst van de Almachtige, en de alwijze God, worden de totaal onmachtigen, die nog niet denken kunnen, als offer neergeveld. Zij ontvangen van Hem hun gloriekroon.

Dit zijn degenen waarover Sint Jan schrijft: _zij zijn het die het Lam volgen, waar Het ook gaat. Zij zijn het die zijn vrijgekocht uit de mensen, als eerstelingen voor God en het Lam_. (Openb. 14:4) (Epistel uit de mis van vandaag)

Terwijl Herodes in zijn valsheid en leugenachtigheid probeerde zijn bedenkelijke eer en zijn verdachte glorie te redden, jubelt de kerk tot aan het einde der tijden over de onschuldige slachtoffertjes die hij vermoordde: _in hun mond werd geen leugentaal gevonden, zij staan onbesmet voor de troon van God_. (Openb. 14:4)

Er moet wel iets van de allerreinste onschuld rondom Jezus' kribbe zijn. De ongereptheid van zijn maagdelijke Moeder was Hem niet genoeg en Hij wilde iets meer dan de zuivere geesten die het _gloria in excelsis_ hadden aangeheven. Hij wilde ook de gewone mensen die Hij kwam verlossen bij Hem zien. En die mensen waren er: de doodarme, eenvoudige herders en de rijke, geleerde koningen... Maar daarnaast de eerstelingen die met Hem en voor Hem offer zouden zijn: de onschuldige kleinen, die, zich van geen kwaad bewust, haast zonder pijn, hun leven lieten en... tot hun loon voor eeuwig met Hem zouden zijn. Wat sloeg Herodes hard toe... Hij trof de moeders meer dan de kinderen. De moeders bleven treurend achter...

Toen werd vervuld wat door de profeet Jeremias was gezegd:

_Een stem is in Rama gehoord_  
_Luid geween en geschrei:_  
_Rachel beweent haar kinderen_  
_En wil niet getroost worden..._  
_want ze zijn niet meer._  
_(Matt. 2:17,18)_

2\. _O Kerstnacht schoner dan de dagen_  
_Hoe kan Herodes 't licht verdragen_  
_Dat in uw duisternissen blinkt._  
_En wordt gevierd en aangebeden_  
_Zijn hoogmoed luistert naar geen reden_  
_Hoe schel die in zijn oren klinkt._

_Hij poogt d'onnozele te vernielen_  
_Door het moorden van onnozele zielen_  
_En wekt een stad- en landgeschrei_  
_In Betlehem en op de akker_  
_En maakt de geest van Rachel wakker_  
_Die waren gaat door beemd en wei._

_Dan naar 't westen, dan naar 't oosten,_  
_Wie zal die droeve moeder troosten_  
_Nu zij haar lieve kinders derft...?_  
_Zij ziet de tere traantjes hangen_  
_Als dauw, aan druppels op de wangen_  
_Zij ziet ze vuil van bloed bemorst..._

_Wie kan d'ellende en 't jammer noemen_  
_En tellen zoveel jonge bloemen_  
_Die toen verwelkten, eer zij nog_  
_Haar frisse bladeren ontloken...?_

_Zo velt de zeis de korenaren_  
_Zo schudt een bui de groene blaren_  
_Wanneer het stormt in 't wilde woud..._  
_Bedrukte Rachel staak dit waren:_  
_Uw kinderen sterven martelaren_  
_En eerstelingen van het zaad_  
_Dat uit uw bloed begint te groeien_  
_En heerlijk tot Gods eer zal bloeien_  
_En door geen wreedheid en vergaat._

_(Vondel)_

Hoeveel moeders denken op dit feest niet aan hun te vroeg ontslapen kind, dat zij zo pijnlijk misten? Maar voor God leeft de onschuld eeuwig... Zijn raadsbesluiten zijn ondoorgrondelijk, maar wijs en altijd liefdevol, ook al ontgaat ons klein verstand de diepe zin daarvan.

_Heer, vandaag hebben de onschuldige kinderen niet door te spreken maar door voor u te sterven, uw lof verkondigd... laat ons door ons leven U onze trouw bewijzen, terwijl wij met woorden van die trouw getuigen. Zij - de vermoorde kinderen - zijn uw eerste martelaren (dat wil zeggen: uw getuigen) door te zwijgen en te sterven; wij Heer, willen uw getuigen zijn door ons woord en meer nog door ons leven. Amen._
