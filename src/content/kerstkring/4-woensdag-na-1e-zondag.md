---
path: /4
title: '4: WOENSDAG NA DE 1e ZONDAG'
tag: kerstkring
content: ../styling.md
sortIndex: 4
---

## Wat vraagt God van mij?

IN deze tijd van de advent, de tijd van voorbereiding op de komst van Christus, is het zeker wel juist zich eens af te vragen wat God van ons vraagt. Want slechts als wij weten wat zijn heilige wil is, kunnen wij leven juist zoals Hij het bedoelt. Wij zijn door God en voor God geschapen: zijn bedoelingen kunnen wij dus niet onverschillig behandelen of voorbijgaan. Hij gaf ons verstand en geloof opdat wij mede door eigen kracht en inspanning ons op de hoogte stellen omtrent de richting van ons leven en omtrent alles wat wij te doen hebben. Daarom laat de kerk ons ook op deze zondag bidden: _Heer maak mij uw wegen bekend, onderricht mij over uw paden._ Wij vragen Gods hulp opdat wij ons in onze levensweg niet zouden vergissen. (Graduale; Ps. 24:4)

1\. Sint Paulus geeft ons met enkele krachtige woorden aan hoe wij ons te gedragen hebben. Het is een waarschuwing dat wij ons niet zouden laten gaan op allerlei natuurlijke aandrift of ons zouden laten besturen door de begeerte naar genot. _Laat ons dus onberispelijk leven zoals wij dat doen op klaarlichte dag._ In het bijzijn van anderen kunnen wij ons zelf doorgaans gemakkelijker meester blijven. Wij hechten immers waarde aan onze goede naam; wij zijn gevoelig voor de goed- of afkeuring van anderen. _Niet in brasserij en dronkenschap, niet in ontucht en losbandigheid, niet in twist en ijverzucht._ (Rom. 13:13,14)

De apostel waarschuwt dus tegen gebrek aan zelfbeheersing. Er is zelftucht nodig, ook om de normale wetten van de menselijke natuur in acht te nemen. Er is geen dragelijke samenleving mogelijk als wij niet trachten alle twist en jaloersheid uit ons leven te verbannen.

Maar wij worden geroepen tot iets wat veel hoger ligt. Wie het goddelijk leven dat hij krachtens geloof en doopsel in zich draagt, tot ontwikkeling wil brengen, kan zich onmogelijk aan een passende zelfverloochening onttrekken. Wij trachten niet alleen onmatigheid en onreinheid te vermijden maar sober en onthecht te leven, de deugd van kuisheid en reinheid te cultiveren. Het gaat om een positieve geestelijke schoonheid, terwille van het goddelijk leven dat wij in ons dragen.

Dit veronderstelt een zekere mate van zelfoverwinning, soms zelfs van grote en veelvuldige zelfoverwinning. Het is ook niet verstandig de waarheid uit de weg te gaan en te menen dat wij zonder inspanning, sober en rein, dienstvaardig en vol hartelijke goedheid kunnen leven.

2\. Als bekroning stelt de apostel ons voor: _induímini Dóminum Jesum Christum_; _omkleedt u met de Heer Jezus Christus_.

Er is een tweevoudige weg om Jezus na te volgen. Men kan trachten zich in zijn uiterlijke wijze van gedragen en optreden zoveel mogelijk aan de goddelijke Verlosser gelijkvormig te maken. Een ernstige poging hiertoe veronderstelt een niet geringe kennis van Jezus' leven, een kennis die men vooral zal verkrijgen door met veel aandacht zich in het evangelie te verdiepen. Maar met een uitwendige nabootsing alleen zal men nooit kunnen volstaan. Dit streven naar een uitwendige gelijkenis met de Godmens zal noodzakelijkerwijze de inwendige steunpunten zoeken bij geloof en liefde en bij het vertrouwen op de goddelijke hulp die ons naar Jezus' beeld boetseert, meer dan wij het uit eigen kracht vermogen.

De tweede weg om zich met Jezus Christus te bekleden is de weg van de inwendige éénwording. Dit leidt tot een voortdurend - in herhaald meditatief en beschouwend gebed, als het mogelijk is in langdurig gebed - zien naar Jezus; tot een zich bewust worden dat Hij werkelijk in ons leeft, dat Hij in ons werkt en bij ons blijft. Deze innige vereniging moeten we zo oprecht mogelijk bewaren en bevorderen. Niemand twijfelt er aan of dit is een voortreffelijke weg naar het _zich bekleden met de Heer Jezus Christus_. Toch vraagt ook deze methode haar konsekwentie. Zij vraagt namelijk de konsekwentie van uitwendige deugd. Wie Christus inwendig werkelijk bezit, zal trachten goed te zijn voor anderen, hij zal bescheiden zijn (trots en ijdelheid vermijden); hij zal belangstelling en genegenheid tonen aan de mensen uit zijn omgeving; hij zal zich niet opdringen, niet overheersen, anderen niet wegduwen, maar allen eerbiedigen.

_O Jezus, die mij roept uw voorbeeld van heiligheid in mij te verwezenlijken door een trouwe navolging van uw deugden, leer mij in alles te handelen zoals Gij het zoudt doen. Maar laat de uitwendige gelijkenis met U steeds meer steunen op mijn hartelijke en waarachtige liefde, op mijn zeer inwendige innige vereniging met U. Amen._
