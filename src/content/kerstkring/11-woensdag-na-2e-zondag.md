---
path: /11
title: '11: DINSDAG NA DE 2e ZONDAG'
tag: kerstkring
content: ../styling.md
sortIndex: 11
---

## Het is zijn genade

_God als Gij U tot ons keert, zult Gij ons het leven geven; en uw volk zal zich in U verblijden._ (Ps. 84:7)

Alles hangt af van de goddelijke leiding en de goddelijke werking in ons. _Ik zal Mij ontfermen over wie Ik Mij ontfermen wil; en Mij erbarmen over wie Ik Mij erbarmen wil._ _Het hangt dus niet af van hem die wil, noch van hem die zijn krachten inspant, maar van de ontferming Gods._ (Rom. 9:15-16)

1\. Het is herhaaldelijk nodig voor ons, de waarheid te overdenken, dat ten slotte geheel onze uitverkiezing, onze redding en heiliging aan God te danken is. 

Wij zelf zijn het niet die ons tot God richten; _wij_ zijn het niet die onze gebreken verbeteren, het is niet te danken aan onze inspanning als wij tot een zeer verheven graad van gebed en vereniging met God geraken. Zeker is onze goede wil en is onze ijver onontbeerlijk, maar wat ons eigenlijk tot God
brengt is _zijn_ erbarming, _zijn_ genade, _zijn_ goedheid. Daarom laat de Kerk ons in de mis van zondag de woorden van de psalmist herhalen: _God als Gij U tot ons keert, zult Gij ons het leven geven._ De woorden zijn bedoeld als een gebed om de komst van Christus: als God zich tot ons keert, ons zijn liefde wil tonen, zal Hij ons Jezus Christus geven die in waarheid ons leven is.

Jezus is steeds ons leven, door Hem komt alle waarheid tot ons en ook alle werkelijke levensverbetering en levensverheffing. Als God Jezus aan ons geeft zal het moeilijke niet moeilijk meer zijn; in Hem ontsnappen wij aan de gevaren, door Hem komen wij tot heldhaftigheid. Maar wij mogen niet vergeten dat erkenning van Gods initiatief en blijvend overwicht in het bewerken van ons heil, van onze kant een diepe nederigheid veronderstelt. Zeggen dat God alles voor ons is, dat wij alles aan Jezus Christus te danken hebben en intussen inwendig toch groot gaan op onze geestelijke prestaties, en ons tevens beter achten dan anderen, getuigt niet van oprechtheid. Dan is er blijkbaar toch een stevige wortel van trots in ons blijven steken, die telkens weer nieuwe loten naar boven stuwt. Trots is echter een effectief gif voor alle genadewerking.

2\. _Dan zal uw volk zich in U verblijden._

Er is alle reden tot oprechte blijdschap in ons, als wij Jezus mogen bezitten. _Quando Jesus adest totum bonum est,_ _Als Jezus in onze ziel aanwezig is, is alles goed._

Daarom mogen wij ook met groot vertrouwen bidden (nu in de werkelijke overtuiging dat alles van God zal komen en niet van onze kracht of van onze kwaliteiten en talenten): _toon ons Heer uw barmhartigheid_. De barmhartigheid des Heren verschijnt ons in Jezus Christus. _Hem kennen en in Hem geloven is het eeuwig leven._

In Hem komt Gods goedheid naar ons toe die ons leidt en onderricht geeft, die ons opvoedt en altijd meer met Hem verbindt. Want op het Kerstfeest zelf zal de Kerk ons met Paulus laten zeggen: _Gods genade is verschenen, redding brengend aan alle mensen. Zij voedt ons op, om aan goddeloosheid en wereldse begeerlijkheid te verzaken, om rechtschapen en godvruchtig in deze wereld te leven; in afwachting van de zalige hoop en de openbaring der glorie van onze grote God en Zaligmaker Christus Jezus._ (Tit. 2:11-13)

_En geef ons uw heil._ Wij bidden om het heil, om de redding in Christus.

_Diep overtuigd dat alles genade is_ en wij zelf o zo weinig betekenen, stellen wij _ons vertrouwen op die oneindige goedheid van God_, die ons zozeer beeft liefgehad dat Hij ons zijn enige Zoon gegeven heeft.

Dit is een zuivere christelijke levenshouding; dit is ook de nadere voorbereiding op de eigen genade van het Kerstfeest.

_O God die ons in uw liefde Jezus Christus hebt gegeven, verleen ons door uw oneindige barmhartigheid, alle hoogmoed en eigenwaan af te leggen, om zo in groot vertrouwen op U en in diepe nederigheid ons te mogen voorbereiden op de nieuwe komst van Jezus in ons hart. Amen._
