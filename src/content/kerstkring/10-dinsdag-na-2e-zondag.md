---
path: /10
title: '10: DINSDAG NA DE 2e ZONDAG'
tag: kerstkring
content: ../styling.md
sortIndex: 10
---

## Zijn stem

Ee is een voortdurend verlangen in ieder goedwillend Christen om wat vertrouwelijker met God te zijn, en als het mogelijk is, Christus beter te kennen, naar Hem te zien en naar Hem te luisteren.

1\. Nu wordt dit laatste op een biezondere wijze voor ons mogelijk gemaakt. God spreekt tot ons en Christus spreekt tot ons in de heilige schrift. Het goddelijk woord daarin vervat is onvervangbaar.

Wij hebben dat kostbare boek veel te weinig in handen, wij lezen de schrift te zelden en soms te vlug. Wij zouden aan christelijke geest, aan zuiver levensinzicht, aan liefde tot God en tot Jezus Christus winnen, als wij de spaarzame woorden van de schrift die wij ontmoeten of kennen vaak bij ons zelf willen herhalen.

_Ik zal u niet als wezen achterlaten: Ik kom tot u terug._ Hij komt tot ons op meerdere wijzen: ook door wat Hij zelf heeft laten optekenen door zijn apostelen en evangelisten. Hij leeft voor ons in zijn woord: Hij spreekt tot ons. Het is zijn waarheid, zijn liefde, het is zijn stem die wij daarin erkennen.

_Alles toch wat vroeger geschreven werd, is tot onze onderrichting geschreven, opdat wij door het geduld en de vertroosting die de schriften ons bieden, hoop zouden verkrijgen,_ aldus schrijft Paulus in het epistel van zondag. (Rom. 15:9-13) _Alles werd tot onze onderrichting geschreven._ Hier ligt de wijsheid, de schoonheid... de liefde; zij zijn te vinden in de woorden van de schrift, in al datgene wat de heilige Geest ons daar leert. Wie luistert niet gaarne en wie wordt niet getroost als hij Christus' woorden hoort: _zoals de Vader Mij heeft bemind, zo ook heb ik u bemind: blijft in mijn liefde._ (Joh. 15:9)? _Niet gij hebt Mij uitverkoren, maar Ik heb u uitverkoren..._ (Joh. 15:16) Hij troost ons als Hij ons spreekt over zijn liefde; als Hij ons belooft dat Hij bij ons zal blijven, dat door Hem ons leven vruchtbaar zal zijn: _wie in Mij blijft en Ik in hem, hij draagt rijke vrucht_. (Joh. 15:5)

2\. Hij troost ons en Hij leert ons geduld door zijn goddelijke vermaningen en door zijn goddelijk voorbeeld.

_Opdat wij de hoop zouden verkrijgen door het geduld en de vertroosting,_ schrijft de Apostel. De hoop moet wel bloeien, als wij trachten geduldig te blijven te midden van alle wederwaardigheden en tegelijk zo dikwijls door Gods woord worden vertroost. Zijn stem is voor ons zoals zij eens was voor de apostelen: bemoedigend en versterkend.

De apostel herhaalt zijn woorden om dan een onverwachte gevolgtrekking daaraan te verbinden. _De God van geduld en vertroosting schenke u dan de geest van onderlinge eensgezindheid naar het voorbeeld van Christus Jezus..._ Als God u dan geduld geeft en u troost, want beide zijn een gave van zijn goedheid, tracht dan in die gesteltenis ook eensgezind te zijn met anderen.

Het is zo gemakkelijk, in het bezit van die inwendige vreugde, goed te zijn voor anderen, uw eigen verlangens even te doen zwijgen, uw medemensen te helpen door uw hartelijkheid en uw belangstelling.

Overigens zegt Paulus, dat is het voorbeeld van Jezus Christus. Telkens wordt ons gewezen op die grote belangrijkheid van welwillend te zijn, goed en geduldig, beleefd en voorkomend voor de mensen in onze onmiddellijke omgeving...

_O Jezus die mijn hoogste, mijn eigenlijk voorbeeld zijt, mijn enige Leraar op de weg naar de Vader, help mij door uw leer, door uw woord. Help mij door uw voorbeeld en vooral door uw genade, opdat ik dagelijks meer levenswijsheid putte uit de schrift, het boek van uw leven. Laat mij luisteren naar uw stem die zo weldadig voor mij is en zo troostvol... Amen._
