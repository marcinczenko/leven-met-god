---
path: /3
title: '3: DINSDAG NA DE 1e ZONDAG'
tag: kerstkring
content: ../styling.md
sortIndex: 1
---

## God geeft uitkomst

In veel dingen zien wij geen uitkomst meer. Het lijkt wel of we om een of andere reden totaal zijn vastgelopen. Maar troostend bij allerlei angst om de toekomst, geruststellend om persoonlijke onrust, of God wel over ons tevreden is, blijft het getuigenis van de heilige Geest. Want Hij zegt bij Paulus: _we weten ook dat God alles ten goede leidt voor hen die Hem liefhebben, die naar zijn voorbeschikking zijn geroepen_. (Rom. 8:28)

1\. Uiteindelijk is alles in ons voordeel; het breekt niet af, maar het bouwt op... wij gaan niet de afgrond of de duisternis in, maar wij stijgen en wij gaan de dageraad tegemoet. Op deze ene voorwaarde dat wij God liefhebben. Die voorwaarde is niet moeilijk te vervullen. Iedereen kan hiermede op elk willekeurig ogenblik beginnen. _Zie, de nacht is voorbij... de dag breekt aan; laat ons dus de werken van de duisternis afleggen..._ Wat van God afvoert, behoort bij de werken van de duisternis, maar wat met Hem verbindt in liefde en vertrouwen, geeft ook inwendig licht en nieuwe moed. Wie of wat zou ons daarin kunnen weerhouden? De gedachte aan eigen waardeloosheid, of ontrouw misschien; maar is Hij niet steeds bereid ons te vergeven?

_Wij zullen ons hart geruststellen voor Hem, ook als ons hart ons aanklaagt; want God is groter
dan ons hart en Hij weet alles._ (1 Joh. 3:19,20) Terwijl wij meenden dat zorg en werk en onrust en de bittere teleurstelling bij de mensen opgedaan ons zou verbitteren en daardoor verwijderen van wat waardevol en heilig is, blijkt toch, dat ook dit naar Hem toe leidde. Ook ziekte, misverstand, zware verliezen in aanzien of in geld; zij hebben, als wij naar Hem bleven opzien, ons niet voorgoed doen afdwalen... Hij leidt alles weer ten goede...

Dat is de wonderlijke werking van zijn geheimzinnige en toch soms zo duidelijk waarneembare Voorzienigheid. Hij heeft mij getroost, Hij heeft mij behoed, Hij heeft mij voortgestuwd... telkens is dit bij een kromming van de weg nog zichtbaar... als we maar even terug willen blikken op ons leven.

2\. Dit mag ons ook daarom vervullen met vertrouwen voor de toekomst. Hij blijft bij ons, als we er Hem om vragen. Hij zal ons geloof verdiepen, Hij zal weer troosten, zoals Hij alleen dat doen kan. Hij zal ons doen stand houden en doen voortgaan. Het gaat tenslotte om het beeld dat Jezus Christus ons in zijn leven voorhoudt. Maar ook daarin helpt ons God, de liefde van de Godmens en de stuwkracht van de heilige Geest.

_Want die Hij vooruit heeft gekend, heeft Hij ook voorbestemd om gelijkvormig te worden aan het beeld van zijn Zoon... Wat zullen wij hieraan toevoegen? Wanneer God vóór ons is, wie zal dan tegen ons zijn! Hij, die zijn enige Zoon niet gespaard heeft, maar voor ons allen heeft overgeleverd, hoe zou Hij ons tegelijk met Hem niet alles schenken?" (Rom. 8:29-32)

Wij weten dat het vertrouwen en de liefde in ons leven onmisbaar zijn. Ze zijn onmisbaar voor onze geestelijke gezondheid, ze zijn dringend nodig voor onze geestelijke groei.

Wij mogen dus niet aarzelen met de vernieuwing van ons groot vertrouwen op Hem _die alles ten goede leidt_, met de vernieuwing ook van onze liefde voor Hem die ons _zo zeer heeft liefgehad_.
