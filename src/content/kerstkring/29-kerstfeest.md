---
path: /29
title: '29: KERSTFEEST'
tag: kerstkring
content: ../styling.md
sortIndex: 29
---

## De geboorte van Christus

Het is een oud verhaal dat duizenden en miljoenen vóór ons met eerbied en ontroering hebben aanhoord, dat monniken en wereldlingen, priesters en kloostervrouwen hebben overdacht en langdurig overwogen: het verhaal van de geboorte van Christus.

De introïtus van de nachtmis begint met een feestelijk, hemels woord: _de Heer heeft tot Mij gezegd: vandaag heb Ik U voortgebracht..._ Van vandaag af is Jezus, de Zoon van God tegelijk ook de Zoon van Maria. Vandaag is geboren (in de tijd) als kind van de Moedermaagd, Hij die van eeuwigheid voortkomt uit God.

Op de aarde is (en bleef er sindsdien) om Hem een grote ontsteltenis: _waarom zijn de geslachten in opschudding geraakt en zinnen de volken op ijdele dingen?_ (Ps. 2:7,1) Terwijl toch de intrede van de Zoon van God hun hoofden en harten in liefde en dankbaarheid moest boeien, voelen velen zich onrustig en bedreigd. En dat terwijl de Vorst van de vrede op aarde komt...

1\. Keizer Augustus had een volkstelling uitgeschreven. Ieder ging zich dus aangeven en trok naar de stad waaruit zijn eigen stam en geslacht was. Jozef ondernam met Maria zijn maagdelijke echtgenote, de moeizame tocht van Nazaret naar Bethlehem.

En daar in Bethlehem, komt dan in een stal de Godmens ter wereld... in de nacht... in de eenzaamheid,... totaal onbegrepen, onbekend... _Zij legde Hem neer in een kribbe, want in het nachtverblijf was voor Hem geen plaats._ Met gevoelens van liefde, van eerbied, van maagdelijke tederheid legt Maria het kindje neer. Zij aanbidt, zij dankt, zij jubelt van liefde... _O Maria, laat mij delen in uw heilige en innige gevoelens voor Jezus..._

2\. Maar God grijpt in, daar waar de menselijke historie dreigt af te wijken van zijn eeuwig plan. Aan herders op het veld verschijnen engelen; zij brengen hun een boodschap, die tot aan het einde der tijden de harten der mensen zal vertederen.

_...Zie ik verkondig u een grote vreugde, die voor het gehele volk is bestemd... Vandaag is u in de stad van David een Redder geboren, Christus de Heer! Dit is het teken: een kindje in doeken gewikkeld, ligt in een kribbe._ En na deze eenvoudige en eeuwen-omvattende woorden jubelt de hemel zodat het tot op aarde hoorbaar is. _Want plotseling was de engel omgeven door een stoet van hemelingen... zij loofden God en zongen: Glorie zij God in de hoge... vrede op aarde aan de mensen van goede wil._

Engelen komen de mensenzoon inleiden in zijn leven op aarde. Zij jubelen van vreugde om Gods wijsheid en om Gods goedheid die zich zo barmhartig aan het mensdom openbaarde. Dit is het begin van de redding: Christus de Zoon van God en de zoon van Maria, komt op aarde om vrede en geluk te brengen. Zijn vredesboodschap zal tot aan de grenzen van de wereld worden overgebracht. In miljoenen harten zal Hij vrede brengen en diep geluk: in alle harten die voor Hem openstaan, in de harten van hen die luisteren en die weten wat beminnen is.

Zijn vrede en zijn geluk zullen van eeuwige duur zijn. Hij neemt de mensen mee in zijn spoor. Hij brengt ze naar zijn Moeder, zoals de herders; Hij brengt ze naar zijn Vader in de hemel.

_Laat ons naar Bethlehem gaan._ Er is zelden in de menselijke geschiedenis zulk een wijs initiatief genomen. Nog altijd moeten wij onszelf aansporen en zeggen: _laat ons naar Bethlehem gaan... laat ons naar Bethlehem gaan..._

Want in Bethlehem vinden wij Jezus en Maria... in Bethlehem vinden wij eenvoud, nederigheid en liefde... in Bethlehem wordt God geëerd als nergens anders op aarde... in Bethlehem worden wij met God verzoend.

_Zij vonden Maria en Jozef met het Kindje dat in de kribbe lag..._

_O Jezus, leer ons U zoeken en vinden, leer ons beminnen en onszelf vergeten, leer ons vertrouwen en weer blij zijn, leer ons in vereniging met U te leven. Amen._
