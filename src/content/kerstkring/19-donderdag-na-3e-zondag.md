---
path: /19
title: '19: DONDERDAG NA DE 3e ZONDAG'
tag: kerstkring
content: ../styling.md
sortIndex: 19
---

## Dauwt Hemelen...

Met biezondere vurigheid bidt de kerk om de komst van de Verlosser. Zij zegt ons het prachtige gebed voor van Isaias (45:8) dat tweemaal in dubbele vorm hemel en aarde vraagt ons de Redder te zenden. (Onder andere in de mis van verleden woensdag.)

_Dauwt hemelen van boven, en laat de wolken de Rechtvaardige neerregenen..._ _Moge de aarde zich openen en als een kiem de Zaligmaker voortbrengen._

1\. Als wij opnieuw de Redder verwachten (en niemand zal durven loochenen dat wij die Redder
niet dringend nodig hebben) is wel het eerst noodzakelijk dat wij daarom bidden.

Het gebed blijft Gods uitgelezen kanaal van genaden. Wie niet bidt of niet veel bidt, ontloopt de biezondere kracht, nodig voor ware heiligheid.

Wij bidden niet om Christus' komst; Hij is reeds gekomen en onze verlossing werd voltrokken door het offer dat zijn liefde Hem ingaf. Maar wij bidden om zijn nieuwe komst; dat Hij in ons leven moge komen en aanwezig-zijn, moge heersen door zijn wijsheid en goedheid: dat Hij ons vervullen moge en omvormen in zichzelf.

Dit betekent een dagelijks leven van Christus en zijn gedachten; het betekent een vervuld zijn van het evangelie dat wij te lang wellicht verwaarloosd hebben. Het is een zoeken tot één-wording met Hem in het gebed, in de heilige communie, in daden van zelfverloochening en van naastenliefde. Daarom bidden wij: _dauwt hemelen van boven en gij wolken regent de Rechtvaardige neer... in ons hart_. Wij bidden dat God ons Christus moge geven, dat de goddelijke Verlosser werkelijk voor ons moge gaan betekenen wat Hij volgens Gods plannen voor ons zijn zou: _bron van leven, bron van liefde, bron van geluk en van vereniging met God._

2\. _Zie een maagd zal ontvangen en een zoon baren en zijn naam zal zijn Emmanuel dat is: __God met ons__._ Aldus spreekt de kerk tot ons met de woorden van Isaias.

Van nu af begint de figuur van de Moeder-Maagd zich duidelijker af te tekenen in de liturgie van de advent. Maria heeft een geheel enige, een onvervangbare taak in de gebeurtenis die wij gaan vieren. Zij is de Moeder van Jezus Christus de Verlosser. Zij is ook vol van genade, van eeuwigheid uitverkoren... Geen wonder dat het gehele christen volk Maria biezonder vereert, tot haar zijn toevlucht neemt, haar ziet als het voorbeeld bij uitstek van deugd en geestelijke schoonheid. Maria gaf ons Jezus Christus. Als de komst van Jezus nu, een realiteit voor ons is; dat wil zeggen, als dit Kerstfeest voor ons allen een geheel eigen genade bevat, ook al wordt het historisch gebeuren niet herhaald, zal de rol van Maria ook in deze dagen, ook ten opzichte van ons persoonlijk, een zeer belangrijke rol zijn. Maria gaf eens Christus _aan de wereld_, zij zal thans Christus wéér geven _aan ons_. Het is duidelijk dat wij de Moeder Maagd daarom op een geheel eigen wijze betrekken bij ons verlangen naar Christus. Maria is God niet, maar haar voorspraak bij God is voor ons waardevoller dan van welke heilige ook. Maria is mens, maar zó ver boven ons allen verheven dat niemand van ons ook maar met haar kan vergeleken worden. Daarom _bidden wij tot haar_, tot de moeder des Heren, daarom _vertrouwen wij op haar_ als op de reinste der maagden, als op de grootste en de eerste van alle heiligen.

_Dauwt hemelen van boven en moge de aarde zich openen... om ons de Redder te geven._

_Lieve moeder Maria, wil ons verlangen naar Jezus dragen tot voor de troon van de Allerhoogste. Bid voor ons opdat wij door uw maagdelijke handen de Verlosser mogen ontvangen; bereidt gij ons voor, gij die als niemand anders uzelf eens hebt gereed gemaakt in zuiverheid en liefde, om Jezus Christus in u te ontvangen._  
_Moge uw goddelijke Zoon ons waardig bevinden om opnieuw naar ons af te dalen, en om bij ons en in ons te wonen voor altijd. Wij durven te rekenen o, heilige maagd, op uwe zo invloedrijke voorspraak, op uwe zo medelijdende liefde. Amen._
