---
path: /7
title: '7: ZATERDAG NA DE 1e ZONDAG'
tag: kerstkring
content: ../styling.md
sortIndex: 7
---

## De komst van de vredevorst

De komst van Jezus Christus op aarde is ons steeds voorgesteld als de komst van iemand die vrede kwam brengen. De Messias is de vredevorst; en de goddelijke Verlosser kwam inderdaad _de vrede_ herstellen _tussen God en het mensdom_. Hij hielp ieder van ons om weer in vriendschap met God te kunnen leven, daardoor gaf Hij ons _de vrede terug in ons eigen hart_. Hij leerde hoe wij _de vrede_ met de mensen kunnen bewaren: namelijk door zoals Hij deed, alles op te geven en niets te eisen, door grenzeloos goed en beminnelijk te zijn voor anderen.

1\. Jezus werd geboren als een hulpeloos kind. De glorie van zijn eerste komst was niet groot, al zongen de engelen het gloria boven zijn kribbe. In de bitterste armoede, in een stal, in een uithoek van Palestina, dáár kwam het koningskind op aarde en de goddelijkheid van zijn Persoon veranderde niets aan zijn eenzaamheid en nietigheid als mens. Maar eenmaal zo verkondigde Hij later, eenmaal komt de Mensenzoon met grote macht en majesteit. Dan zal er - zoals het evangelie van verleden zondag beschrijft - _doodsangst zijn onder de volken die radeloos worden door het donderend geweld van de zee en de golven. De mensen zullen verstijven van vrees en bange verwachting van wat de wereld gaat overkomen..._ (Luk. 21:25-33) Maar toch zegt Christus: dit is het voorspel van uw uiteindelijke bevrijding. Want als alles vergaat... komt de nieuwe hemel en de nieuwe aarde. Dan komt de vestiging van het rijk Gods: _wanneer gij dit alles ziet, weet dan dat het koninkrijk Gods nabij is_. Dit is het laatste, het eigenlijke _rijk van God_.

Wij bereiden ons voor op _die nieuwe komst_ van Christus. Geheel het aardse leven is een groeien naar die nieuwe tijd, naar de luister en de glans van het glorievolle koninkrijk Gods. Christus' tweede komst op aarde. Er ligt nog veel geheimzinnigs omtrent het einde en het nieuwe begin. Eén ding is zeker: de liefde vergaat nooit. Jezus zal in eeuwigheid heersen; wie Hem volgen hier op aarde, zullen ook eens het geluk genieten van zijn blijvende tegenwoordigheid in een onvergankelijk geluk.

2\. De komst van Jezus op aarde bracht een inwendige vernieuwing maar zij heeft ook uitwendig de aarde een geweldige verandering doen ondergaan.

Er is in de heilige schrift in drievoudige zin sprake van het koninkrijk Gods. Het koninkrijk Gods is de _heerschappij van Gods liefde in ons hart_. Hoe meer wij die liefde van God voor ons, en onze liefde voor Hem, als maatstaf nemen voor ons denken en verwachten, ons doen en laten, des te meer bevorderen wij de uitbreiding van dat rijk.

Het tweede rijk is de kerk en _de eenheid van de mensen in de liefde tot God_ die hen verenigt. In de mate waarin wij de leer van het evangelie verbreiden, in de mate waarin wij - op welke wijze ook - de mensen Gods liefde leren verstaan, in die mate winnen wij terrein voor het Godsrijk op aarde.

Het is duidelijk dat deze taak ons als kinderen van God zeer ter harte moet gaan. Wij leven allen in de mogelijkheid _de heerschappij van Gods liefde in ons te bevestigen_. Wij kunnen ons inwendig nog meer dan in het verleden van Gods liefde afhankelijk maken. Maar wij hebben ook het vermogen _de invloed van Gods liefde naar buiten groter en sterker te maken_. Wie altijd opkomt voor Gods eer, voor Christus en zijn kerk, vooral als dit tactisch en met wijze voorzichtigheid gebeurt, strijdt voor God in de eerste linies.

Maar zowel bij de groei van het koninkrijk naar binnen als bij het bevorderen van zijn invloed naar buiten, zijn wij afhankelijk van de Geest van God, die aandrijft en bestuurt, die troost geeft, macht en durf.

_O Jezus, zie wij verwachten weer uw komst op aarde. Leer ons hoe wij ons naar uw wens op die komst dienen voor te bereiden. Help ons uw rijk te vestigen in ons en buiten ons. Laat ons, als Gij straks weer komt, bereid zijn uw rijk zonder aarzelen te aanvaarden, en ons zo voor te bereiden op het derde en het eigenlijke Godsrijk in de eeuwige glorie hierboven._  
_Leer ons uit te zien naar de glorie van uw tweede komst, als Gij Meester van het heelal en Koning van alle mensen, aan ieder van ons de plaats zult wijzen in uw eeuwig glorievol koninkrijk. Amen._
