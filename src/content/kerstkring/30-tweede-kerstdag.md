---
path: /30
title: '30: TWEEDE KERSTDAG'
tag: kerstkring
content: ../styling.md
sortIndex: 30
---

## Sint Stefanus, de kroon

_Geef ons Heer wij vragen het U dat wij mogen navolgen wat wij vereren; dat wij leren zelfs onze vijanden lief te hebben, want wij vieren de geboorte (voor de hemel) van hem die ook voor zijn vervolgers de Heer Jezus uw Zoon wist te
smeken..._

1\. Op de eerste dag na het geboortefeest van de Verlosser viert de Kerk het martelaarschap van Sint Stefanus. Hij is de getuige door zijn woorden en daden, door zijn dood en zijn bloed, dat de oude opvatting over de verhouding tot de medemensen had afgedaan. Er bestaat na Christus' geboorte geen haat en geen vijandschap meer (volgens Jezus' bedoeling); en als zij toch bestaan dan zullen zijn volgelingen doen zien dat boven alles de liefde staat. Hij wenst immers dat wij _de liefde, in ons leven_, dat wil vooral zeggen, in onze verhoudingen tot de medemensen zullen _doorvoeren_.

Hij verlangt liefde van ons in het kleine, in de dagelijkse, schijnbaar onbeduidende ontmoetingen. Maar het is Hem ernst als Hij ook liefde van ons vraagt in het groot. Zelf ging Hij met zijn liefde tot het uiterste (_usque in finem_). Stefanus geeft zijn leven voor Christus en de waarheid en hij bidt stervend voor zijn beulen: _Heer reken hun deze zonde niet toe_.

Hij was zó bezield, zozeer door God geïnspireerd, dat zijn vijanden niet opkonden tegen zijn machtig woord. Zij moesten het tegen Hem afleggen; maar in hun hoogmoed namen zij dat niet en in een verschrikkelijke dood door steniging van hun schuldeloos slachtoffer, zoeken zij wraak.

Het offertorium bezingt wat de evangelie-lezing ons weer in herinnering heeft gebracht: _de apostelen kozen Stefanus uit, een leviet, die vol was van geloof en van de heilige Geest. De Joden stenigden hem terwijl hij bad en zeide: Heer Jezus, ontvang mijn geest_.

2\. Hoe ver staan wij af van de diepte die Stefanus kende in zijn geestelijk leven. _Hij was vol genade en kracht, hij deed grote wonderen en tekenen, onder het volk._ Als de Joden woedend zijn om zijn woorden, schrijft Lukas: _maar hij, vervuld van de heilige Geest zag op naar de hemel en zag daar de heerlijkheid Gods en Jezus staande aan Gods rechterhand. En hij zeide: zie, ik zie de hemelen open..._ Zózeer was hij vol van het goddelijke, zozeer verheven door de genadewerking die hem had geheiligd.

Juist op grond van die verbondenheid met Christus (omdat hij vol was van de heilige Geest) was hij ook in staat, zó ver te gaan in zijn liefde, dat hij voor zijn beulen biddend, van dit leven afscheid nam.

_Onze_ naastenliefde zal nooit heldhaftigheid bereiken, als Jezus ons die niet geeft. Wij bidden, en terecht: _geef ons Heer, dat wij mogen navolgen wat wij vereren_ maar de bron van de bovenmenselijke deugd, moet ook in het bovenmenselijke gezocht worden dat wil zeggen in onze vitale aansluiting bij God. _Met Hem en in Hem leven,_ dat voert ons hoger op en geeft ons de kracht tot die soms zoveel vragende zelfverloochening, in de liefde voor de mensen.

Heiligheid en volmaaktheid zijn samengesteld uit allerlei deugd; maar het grondpatroon blijft de liefde. Zij _is_ de liefde tot God die zich uit in de daadwerkelijke liefde tot de mensen die naast ons staan.

Dat was Jezus' voorbeeld: Hij werd geboren en kwam de wereld redden. Het _was zijn liefde tot de Vader_, die zich manifesteerde in zijn verregaande liefde voor het menselijk geslacht. Dat heeft Stefanus tot in zijn bloedige dood begrepen en nagevolgd.

Kerstmis is het feest van de liefde en van de vrede: de tweede kerstdag zegt ons al, dat die liefde en die vrede heldhaftige hoogtepunten kennen, dat zij offers vragen die ver boven het gewoon menselijke kunnen uitgaan.

_O Jezus, die voor mij zijt geboren, uit liefde en in volkomen offerbereidheid, geef mij dat ik zoals de heilige Stefanus (de eerst gekroonde), U moge navolgen in dat bereid-zijn voor het offer (ook voor het hoogste offer) uit liefde tot U. Wil Gij de liefde die mij is ingestort, tot het hoogste voeren; wil uw genaden en verdiensten in mij __kronen__. Amen._
