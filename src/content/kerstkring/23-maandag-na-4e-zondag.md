---
path: /23
title: '23: MAANDAG NA DE 4e ZONDAG'
tag: kerstkring
content: ../styling.md
sortIndex: 23
---

## Waarom is Christus gekomen?

Het bestaan van Christus kan men niet loochenen; zijn karakter, zijn hoge opvattingen en zijn goedheid spreken duidelijk tot ieder die zijn leven kent. Maar, is het niet belangrijker te weten en te overdenken, _waarom_ Hij kwam? Want misschien blijkt dan dat Hij ook mij iets te zeggen heeft, dat zijn komst een doel had, dat ook mij betreft, zelfs nog op de dag van vandaag.

1\. Hij zelf zegt ons, dat Hij gezonden werd. _Niet uit Mijzelf ben Ik gekomen, maar Hij heeft Mij gezonden._ (Joh. 8:42) Hij, dat is de Vader. Wij weten, dat alleen de liefde het motief kan zijn, waarom Jezus op aarde kwam. God wilde de mensen redden en Hij zendt hun zijn Zoon om verzoening te prediken, om aan het afgedaalde mensdom de terugkeer naar de Vader mogelijk te maken. Jezus zal de weg wijzen; Hij zelf zal die weg zijn: wie zijn woord aanvaardt, zijn lessen aanhoort en zijn voorbeeld volgt, is op de terugweg naar de Vader en hervindt daarmede de vrede en het geluk.

_God heeft zijn Zoon in de wereld gezonden, niet om de wereld te oordelen maar opdat de wereld door Hem zou worden gered._ (Joh. 3:17) Hij kwam dus niet om te veroordelen, zelfs niet om te oordelen: Jezus is er alleen om te redden, om de gehele wereld, dus ook mij persoonlijk, te redden.

Dan moet dat bij een weinig goede wil van mijn kant ook mogelijk zijn. Hij zal het mij gemakkelijk maken; het doel immers van zijn komst is, dat ik gered zal worden.

_De mensenzoon is gekomen om te zoeken en te redden, wat verloren was._ (Luk. 19:10)

Hij zelf zoekt geen eerbetuiging. Hij vraagt niet om als een vorst geÃ«erd en ontvangen te worden. Toch is Hij koning. Wij weten dat Hij liefde moet vragen en geloof in zijn woord, maar zelf legt Hij gaarne de nadruk op wat Hij komt bieden. Hij heeft een zending van de Vader, en die zending bestaat hierin, dat Hij het gehele menselijke geslacht en dus alle mensen het geluk, de verzoening met God en het eeuwig leven aanbiedt.

_De Mensenzoon is niet gekomen om gediend te worden, maar om te dienen en zijn leven te geven als losprijs voor velen._ (Matt. 20:28) _Want zo lief heeft God de wereld gehad, dat Hij zijn eengeboren Zoon gegeven heeft, opdat allen, die in Hem geloven, niet verloren zouden gaan maar het eeuwig leven zouden hebben._ (Joh. 3:16)

2\. Zo kondigt Jezus zelf zijn zending aan. Het is duidelijk voor ons. Wie nog aarzelt zich aan Christus over te geven, mag wel bidden om de genade, om de goddelijke gunst, dit te _kunnen_ doen. God zelf voert ons door een inwendig licht en door zijn inwendige stem naar Christus. _Wie naar de Vader luistert en door Hem is onderricht hij komt tot Mij._ (Joh. 6:45)

Geloof in Jezus Christus is de kracht van ons leven. En hoe dieper en hoe meer overtuigd dit geloof zich in ons vestigt, des te klaarder staat ons het eigen levensdoel voor ogen; des te minder ook zullen wij tijd en moeite aan onbeduidendheden verspillen.

Geloof in Jezus. Dat is het grote licht op onze levensweg. Het geloof in de Godmens en in zijn zending groeit in ons door de _goddelijke_ werking. Maar onze eigen toeleg is aan die groei niet vreemd. Er is een zekere aandacht, een mate van ingekeerdheid, van inwendige rust, van zich present stellen voor Jezus nodig, om het geloof te vergemakkelijken en te verdiepen. Geloof in Hem voert tot het aanvaarden van zijn gehele evangelie, het voert ook tot het aanvaarden van zijn Kerk. 

_O Jezus, die uw grote liefde voor mij hebt getoond door de zending van de Vader aan te nemen en tot ons te komen, help mij om in U te geloven. Help mij om dagelijks toe te nemen in diepte van geloof, zodat Gij werkelijk moogt worden het eigenlijke en het enig licht van mijn leven. Amen._
