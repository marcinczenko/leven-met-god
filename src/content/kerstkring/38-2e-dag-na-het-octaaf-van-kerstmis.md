---
path: /38
title: '38: 2e DAG NA HET OCTAAF VAN KERSTMIS'
tag: kerstkring
content: ../styling.md
sortIndex: 38
---

## Maria Moeder Gods

Het begin en de grondslag tevens van Maria's glorie is haar goddelijk Moederschap. Het moederschap onder de mensen termineert in een zelfstandig wezen; dat wil zeggen wat de moeder draagt en voortbrengt is niet een louter menselijke natuur, maar de bezitter van die natuur, een persoon.

Nu is degene die Maria heeft voortgebracht een goddelijk Persoon, daarom is zij Moeder Gods.

1\. _De kracht van de Allerhoogste zal u overschaduwen; daarom ook zal wat uit u wordt geboren, heilig zijn en de Zoon van God genoemd worden._ (Luk. 1:35) De leer van de Kerk wordt nog dagelijks verkondigd in haar gebeden tot de Moeder-maagd. _Wees gegroet,_ zo luidt het op de feesten van Maria, _heilige Moeder die de Koning hebt gebaard, die heerst over hemel en aarde in de eeuwen der eeuwen._

_Zalig zijt gij, Maagd Maria, die de Schepper van het heelal hebt gedragen. Gij hebt gebaard, Hem die u schiep, en in eeuwigheid blijft Gij maagd._ _Zalig de schoot van de Maagd Maria, die de Zoon van de eeuwige Vader gedragen heeft._ (Mis van Maria Visitatie)

Wie aan Maria denkt weet als vanzelf dat zij de ereplaats bekleedt onder alle heiligen, terwille van haar Kind.

_De Moeder van Jezus is een betrekkelijke grootheid, alle lijnen van haar karakter en van haar leven leiden naar het middelpunt van ons geloof, naar haar goddelijke Zoon._ (Kardinaal Faulhaber)

De glorie van Maria is Jezus Christus; Hij is het die haar verloste; om Hem werd zij zo uitzonderlijk rijk begenadigd; van Hem komt haar heiligheid. Alles werd haar gegeven omdat Jezus God is en tegelijk haar Zoon.

Wij kunnen Maria nooit genoeg prijzen omdat zij met dit voorrecht reikt tot aan de grenzen van de Godheid, zegt Sint Thomas.

_Christus en Maria zijn in het geloof en in de liturgie bijeen als Zoon en Moeder. Wat God verbonden heeft mag de mens niet scheiden._ (Kard. Faulhaber)

2\. Voor ons volgt uit deze bovenmenselijke waardigheid van Gods moeder dat wij wijs handelen als wij Gods werk eren en zijn plannen volgen. Als Hij Maria zó heeft geëerd, dan bekleedt zij, zonder twijfel volgens Gods bedoeling, ook in ons particuliere leven een geheel biezondere plaats. Maria is om dit voorrecht vererenswaardig en zij openbaart in haar wezen de goedheid van God en de heiligheid van het moederschap.

_God heeft in zijn eigen moeder de moederlijke liefde geheiligd en aan de wereld in die tederheid voor ogen gesteld, zoals zij voor alle kinderen nodig is en die zovelen ontberen._ (Prohászka)

Er bestaat voor ons mensen geen groter zekerheid dan die waarmede een moeder opkomt voor haar kind: deze zekerheid in de orde van de natuur heeft God geheiligd en bekrachtigd door ze aan ons met zijn eigen liefde te schenken in de orde van de bovennatuur. Maria verdedigt ons dus om Christus' wil, om Gods wil; daarom is haar voorspraak zo machtig.

Maria eren en Maria vertrouwen, het zijn voor ons de duidelijke konsekwenties van haar heilig moederschap.

_De enige grote zending van Maria waartoe zij door God geschapen en met genade en schoonheid werd uitgerust, was: ons dit Kind te brengen._
(Prohászka)

Wat straalt de glorie van Maria als wij Jezus' geboorte herdenken. Nu gaat zo gemakkelijk onze gedachte van Jezus naar zijn moeder. Jezus kwam tot ons maar door Maria: zij heeft _Hem aan ons_ gegeven. Wij gaan naar Jezus, maar door Maria: wij vragen dat zij _ons aan Hem_ zal geven.

_Zij heeft haar God aan de wereld gegeven en de wereld aan haar God en aan iedere verloste mens geeft zij het rijk der hemelen._ (Albertus Magnus)

_O Maria, uw glorie overtreft die van alle maagden, van alle moeders en van alle mensen. Voor allen zijt Gij het stralend voorbeeld van reinheid, van goedheid, van verbondenheid met God. Wij willen u eren en beminnen. Neem ons mee in de heerlijkheid van uw lichtend spoor._  
_Breng ons tot Jezus, laat ons in eeuwigheid, te samen met u, Hem eren en prijzen die de bron was van uw schoonheid en die de bron zal zijn van ons geluk voor altijd. Amen._
