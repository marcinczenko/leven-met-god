---
path: /22
title: '22: 4e ZONDAG VAN DE ADVENT'
tag: kerstkring
content: ../styling.md
sortIndex: 22
---

## Gods oordeel

_Broeders,_ zo schrijft Paulus (1 Kor. 4:1-5), _laat de mens in ons zien de dienaren van Christus en de uitdelers van Gods geheimen._
(Epistel van deze zondag.)

1\. Dat wil Paulus vóór alles zijn - en hij is het ook: _dienaar van Christus en uitdeler van Gods geheimen_. Dit, dit is het wat iedere priester op zichzelf kan toepassen; laat de mensen dat alleen of vóór alles dat in hem zien. Hij is de dienaar en zelfs gezant van Christus; hem is het uitdelen van Gods geheimen (het toedienen van de sacramenten, het vertolken van Gods woord) toevertrouwd.

_Nu wordt er gevraagd van deze uitdelers dat zij trouw bevonden worden._ De taak van biezondere gezant van Christus, is gewichtig; zij vraagt een ongerepte levenswandel, een volkomen toegekeerdheid naar Christus, een volstrekte trouw aan Hem. Maar toch, zegt de apostel, hoe billijk het ook zijn moge, dat men grote getrouwheid van ons verwacht, ik kan het niet tot een punt van onrust maken hoe ik door u allen beoordeeld word. Ik beoordeel mij zelf niet eens. Ik ben mij zelf wel van niets kwaads bewust, maar ook daar vind ik geen veiligheid in. _De Heer oordeelt mij_. En dat oordeel is beslissend.

Wat zouden wij ons aan veel onnodige onrust kunnen onttrekken, als wij minder bezorgd waren over het oordeel van de mensen. Nu zijn velen om zo te zeggen voortdurend in angst, om wat de mensen wel zullen denken. Maar... het zal immers nooit mogelijk zijn allen tevreden te stellen. Altijd zal de kritiek weer losbreken over ons hoofd, uit jaloersheid, uit kleingeestige bedilzucht of uit louter onnadenkendheid.

En ook het eigen oordeel over ons zelf... Paulus geeft duidelijk te verstaan dat ook dáár niet alles van te verwachten is.

Het _is_ een geruststelling als ons geweten ons niets verwijt als wij eerlijk mogen zeggen, dat wij gedaan hebben wat in ons vermogen lag. Maar toch... het eigenlijk oordeel ligt bij Christus. Hij is de alwetende, de alles-vergevende, de alles-begrijpende, de redder en de toevlucht.

2\. _Oordeelt toch niet vóór de tijd,_ schrijft de apostel. Weest niet voorbarig in uw oordeel. Wie kan de harten van de mensen peilen? Wie kan zeggen wat de mensen waard zijn in hun geheime bedoelingen?

_Maar als de Heer komt..._, er komt dus een uur van helder, onomwonden, uiterst rechtvaardig oordeel.

Als Hij komt, zo gaat Paulus verder, zal Hij de verborgenheden van de duisternis aan het licht brengen; Hij zal de geheimen van de harten openbaren. En dan krijgt ieder de eer en de lof die hem toekomt. God zal hem die geven.

Het is een grote geruststelling voor ons allen, dat wij uiteindelijk niet aan het oordeel van mensen zijn overgeleverd.

Wij behoeven ook niet bang te zijn voor het oordeel van ons zelf. _God is groter dan ons hart, ook als ons hart ons aanklaagt._ (1 Joh. 3:20)

Wij bereiden ons nu voor op de nieuwe komst van de Verlosser. Hij komt _met welwillendheid en met menselijkheid_. (Tit. 3:4) Wij mogen Hem nu en straks bij het oordeel, met grote gerustheid, met groot vertrouwen tegemoet zien. Boven alle angst en boven alle zonden staat _zijn goddelijke liefde voor ons_. Hij geeft en hergeeft de vrede. Hij geeft en hergeeft de reinheid des harten. Wat Hij van ons vraagt is de volkomen toenadering, en zelfs meer dan dat, de _volkomen overgave_ aan de goedheid van zijn zo menselijk en zo begrijpend hart.

_O Jezus, ik kom tot U. Ik leg al mijn angsten, al mijn zorgen en ook al mijn zonden voor U neer. Ik geloof in uw grote liefde als Redder van de mensen. Ik vertrouw mij aan U toe, trek mij dicht naar U toe, zodat ik mij één ga voelen met U voor altijd: in geloof en in eeuwige liefde. Amen._
