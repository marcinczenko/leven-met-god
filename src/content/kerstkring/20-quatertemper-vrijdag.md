---
path: /20
title: '20: QUATERTEMPER VRIJDAG'
tag: kerstkring
content: ../styling.md
sortIndex: 20
---

## De Moedermaagd

Wij naderen het Kerstfeest. Bescheiden op de achtergrond, speelt Maria, de moeder van Jezus een hoogst gewichtige rol bij de geboorte en in het leven van de Godmens. Maar - vergeten wij het nooit - zij heeft een zelfde voorname taak te vervullen in _ons_ leven. Of zij het doen zal? Dat hangt van ons af.

De heilige Maagd heet in eigenlijke zin _poort van de hemel_, want door haar... _kwam, wat maar ooit aan goeds uit de hemel op aarde neerdaalde, en omgekeerd._ (Albertus Magnus)

1\. _Zie de Maagd zal ontvangen en een Zoon baren, zij zal Hem noemen **God met ons**._ (Is. 7:14) Het is zo moeilijk de grootheid, de waardigheid, de uitverkiezing van Maria onder woorden te brengen. Toch mogen wij niet over haar zwijgen, en zijn we wel gedwongen lang en veel over haar na te denken en tot haar te bidden.

_Heilige en onbevlekte maagdelijkheid, ik weet niet, met welke lofzangen ik u prijzen moet; want die de hemelen niet kunnen bevatten, hebt gij gedragen in uw schoot._ (Brev.)

Laten we beginnen met Gods reine moeder te huldigen in stille verering en kinderlijke verwondering, in de verbazing omdat er zulk een heiligheid en ongereptheid mocht bestaan in het menselijk geslacht.

_Als een lelie tussen de doornen, is mijn liefste onder de meisjes._ (Hoogl. 2:2) _Gij zijt de schoonste onder de kinderen van de mensen; aanminnigheid ligt op uw lippen, zo heeft God u voor eeuwig gezegend._ (Ps. 44:3)

Zij is maagd en... maagd voor eeuwig; zij is zonder zonde en heeft nooit zonde gekend; zij heeft Jezus lief en bleef aan die liefde eeuwig trouw, zij is uit liefde voor Hem gestorven.

_Als maagd, hebt gij Hem die God en mens is, gebaard en na de geboorte zijt gij onbevlekte maagd gebleven._ (Missaal, feesten van O.L. Vr.)

_Evenals Hij later het gesloten en verzegelde graf verlaten heeft, en bij zijn leerlingen binnentrad terwijl de deuren gesloten waren; of evenals de zonnestralen door het glas heendringen zonder het te breken of op enigerlei wijze te beschadigen: zo en op nog verhevener wijze verliet Jezus Christus de moederschoot, zonder enig letsel van de maagdelijkheid van zijn Moeder._ (Cat. Rom.)

Van ons wordt verwacht dat wij dit geheim eerbiedigen en haar vereren die door God zozeer bevoorrecht, geheiligd en gewijd werd.

2\. Maria is zo ver van al het aardse verwijderd gebleven en toch is zij degene die ons van het aardse meeneemt en inleidt bij de Allerhoogste. Zij staat tussen het hemelse en het aardse: zij is geheel van God en zij is geheel van ons. Louter mens, maar doorgeurd van genade, brengt zij ons tot hemelse gedachten en verlangens; vervuld van de heilige Geest is zij onze machtige voorspreekster en een altijd liefdevolle hulp.

_De maagdelijkheid van de Moeder Gods is de stralendste liefdebloesem tussen Schepper en schepsel._ (Proh√°szka).

_Voor ons katholieken,_ zo schreef kardinaal Faulhaber, _is het antwoord op het vrouwenvraagstuk mens geworden in die lichtende gestalte, die wij als de Gezegende begroeten, een sprekend beeld van verheerlijkte vrouwelijkheid, een toppunt van zedelijke vrouwegrootheid, een hooglied van vrouwelijke waardigheid._

Maria is in haar maagdelijkheid een getuigenis van de glorie die God haar wilde geven; maar tegelijk getuigt zij daardoor voor de glorie van haar Zoon. Ongetwijfeld had bij de geboorte van de Godmens, alles anders kunnen gebeuren dan het nu gebeurd is, maar in de gegeven orde straalt toch wel op biezondere wijze Gods voorzienigheid uit.

_Als Emmanuel meer was dan een gewoon Adams-kind, dan moest zijn bovenmenselijk wezen zich vooral bekend maken aan die beide polen van het leven, waar de armoede van de mensenkinderen het scherpst naar voren komt: aan de wieg en aan het graf. Aan zijn graf het wonder van de verrijzenis, enig in zijn soort, aan zijn wieg het even biezondere wonder van de maagdelijke geboorte. Slechts een wonderbare moeder, die tegelijk maagd was, beantwoordde in stand enigszins aan het wonderbare Kind, dat tegelijk God was._ (Kard. Faulhaber)

_O onbevlekte Maagd, laat uw uitverkiezing voor ons altijd een aansporing zijn om u eerbiedig te vereren... Laat uw heiligheid voor ons een blijvende uitnodiging zijn om te trachten u toch na te volgen... Laat uw moederlijke tederheid ons er telkens weer opnieuw toe brengen, met een zeer groot vertrouwen tot u te gaan, om uw voorspraak in te roepen, onszelf aan u weg te geven, opdat Gij ons, gereinigd en geheiligd, moogt brengen bij uw goddelijk Kind. Amen._
