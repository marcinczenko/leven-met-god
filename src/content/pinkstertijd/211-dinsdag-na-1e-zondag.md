---
path: /211
title: '211: DINSDAG NA DE 1e ZONDAG'
tag: pinkstertijd
content: ../styling.md
sortIndex: 211
---

## Liefde en vertrouwen

Niemand zou durven ontkennen dat er een nauw verband bestaat tussen vertrouwen en liefde. Wij erkennen dat zeer gemakkelijk in de menselijke verhoudingen, maar het is niet minder waar in onze verhouding tot God.

1\. Als wij beminnen groeit ons vertrouwen, of het nu God of de mensen betreft.

_Wij hebben de liefde erkend, die God voor ons heeft, en geloofd._ Wij, de apostelen, hebben geloofd in Jezus Christus, en in zijn menswording de grote liefde van God erkend. Het is de befaamde uitspraak van Sint Jan _et nos credidimus caritati_, _wij hebben geloofd in de liefde_. (1 Joh. 4:16-21)

_God is liefde,_ zo gaat hij verder, _en wie in de liefde blijft, blijft in God en God in hem._ Wie zich iets aan de liefde gelegen laat liggen, en tracht uit liefde te leven, dat wil zeggen, alles uit liefde tot God te doen, zal zeer snel alle kwaad uit zijn leven verdrijven en tot steeds groter vertrouwelijkheid met God geraken. Het is eenvoudigweg niet anders denkbaar. Maar daaruit vloeit voor de apostel een nieuwe gedachte voort, die weer geheel onze persoonlijkheid en al onze handelingen raakt. Dit brengt in het leven _een grote rust_ en nieuwe kracht. Men kan ook niet volkomen zichzelf zijn, als men onophoudelijk in angst leeft.

Maar deze houding van liefde tot God, die een groot vertrouwen wekt in ons eigen hart, veronderstelt dat wij _ook tegenover de mensen geduldig_ en _liefdevol_ zijn. Misschien klagen wij dat wij zelf zo moeilijk tot geestelijke volwassenheid komen, zowel naar de natuur als naar de bovennatuur. Maar de reden is veel meer dan wij menen te zoeken in onze eigen gedragingen.

2\. _Hierdoor openbaart zich de volkomenheid van de liefde Gods in ons (van onze liefde dus jegens God en de evenmens), dat wij vertrouwen hebben op de dag van het oordeel._ Wij vertrouwen namelijk op die dag niet veroordeeld te zullen worden. En het blij vertrouwen op de spoedige komst van die gelukkige tijd, waarheen wij ons begeven, heeft een weerslag van blijdschap en levenslust op de tijd van de beproeving en de streving, waarin wij ons bevinden. Want zo zegt de apostel, als wij zo vanuit de liefde leven: _dan zijn we op de wereld, zoals Hijzelf is_, en leven we dus letterlijk volgens Christus' liefde voor God en Christus' liefde voor de mensen.

Dat is dus het eerste en zo belangrijke gevolg van onze waarachtige liefde: _dat wij vertrouwvol leven_. Vrees voor straffen vervult ons niet, omdat wie z√≥ de liefde najaagt geen groot zondaar kan zijn. _In de liefde bestaat er geen vrees, maar de volmaakte liefde verbant de vrees._ Vrees is een angstig voorgevoel van de straf, maar de volkomen liefde doet juist vertrouwen in plaats van vrezen. _Want vrees veronderstelt straf. Wie vreest, heeft dus de volmaakte liefde niet._

Doch telkens moeten wij onszelf er weer aan herinneren dat de toetssteen van onze liefde tot God ligt in onze goedheid voor de mensen. _Wij hebben lief, omdat Hij ons het eerst heeft liefgehad. Zo iemand zegt: "ik heb God lief"; maar toch zijn broeder haat, is hij een leugenaar._

Dit gaat in het leven boven alles: een voortdurende liefde, een daadwerkelijke goedheid dus, voor de mensen. Natuurlijk veronderstelt dit oefening, dagelijks trachten en veel zelfverloochening. Dan is de liefde de weg naar de heiligheid.

_Want dit gebod hebben wij van Hem ontvangen: wie God bemint, moet ook zijn broeder beminnen._
