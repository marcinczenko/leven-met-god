---
path: /247
title: '247: WOENSDAG NA DE 6e ZONDAG'
tag: pinkstertijd
content: ../styling.md
sortIndex: 247
---

## Mijn schreden

_Voltooi, o God, de schreden, die ik op uw paden zet, opdat mijn voeten niet wankelen._

In deze zin bidt de psalmist en bidden wij met hem mee in het offertorium van de zondagsmis.

Wij zetten schreden op de weg naar God; wij doen het graag; wij weten maar al te goed, dat alleen de paden naar God ook de wegen zijn naar het geluk.

_Bij Hem geen honger, angst of pijn, bij Hem slechts eeuwig, zalig samenzijn._

1\. Maar op de weg naar God zijn zoveel onzekerheden, die ons doen wankelen. Er is de twijfel. Zoeken wij God niet uit louter angst? Is de _vreze Gods_ van het Oude Testament en onze _godsvrucht_ in woord en zaak niet precies hetzelfde? Gevoel van ontzag, huiverende eerbied voor het transcendente wezen dat God is en dat zich op allerlei wijzen heeft geopenbaard. Ik ontkom niet aan de angst, aan de vrees voor Hem. Is mijn godsdienstigheid dan wel waar? Is zij wel echt?

Wij wensen wel zeer bereidvaardig zijn heilige wil te volbrengen; wij willen leven in een werkelijke dienst van de Heer, maar misschien al te zeer gedrongen en gedwongen door dat ontzag voor de goddelijke Majesteit, door schuldbesef en vrees voor de dood. Dit zijn authentieke religieuze gevoelens die ons stellig niet moeten verontrusten. Geheel de openbaring van Jezus Christus echter wijst ons bovendien naar de noodzaak van vertrouwen; van kinderlijk, gelovig en blij steunen op de liefde van de Godmens. Dat is de geest van het evangelie; dat is de geest ook van Gods Kerk. Zolang de mens gebonden blijft aan zichzelf, en op eigen inzicht, op eigen armoede, wantrouwen en angst wordt teruggeworpen, zo lang is hij beklagenswaardig en hulpeloos. Alleen het vertrouwen op God, die zich aan ons openbaart in de liefde en de uiterst grote welwillendheid van zijn Zoon, geeft sterkte en moed en levenslust.

Hij moge onze schreden leiden, bevestigen en voeren naar het goede doel. Dan zullen wij ondanks alle schijnbare hulpeloosheid nooit wankelen.

2\. _Neig uw oor tot mij en aanhoor mijn woorden: Heer; laat uw barmhartigheid weer wonderen werken, Gij, die redt degenen die op U vertrouwen..._ _Heer, luister naar mij!_

Is dit niet het gebed van een dringend smekend gemoed? God hoort en weet en ziet alles. Wij vragen Hem naar ons te luisteren, totdat Hij, na ons veelvuldig en vertrouwend bidden, de tijd gekomen acht om ons te verhoren. Wij bidden om verhoring.

Dit zo smekend gebed, dat wij dikwijls richten tot Gods almacht en Gods goedheid is een dodelijk gif voor alle wantrouwen en ongeloof. De duivel en de wereld zullen nooit ophouden met pogingen om ons tot wantrouwen en ongeloof over te halen. Het is het steeds weer woekerend onkruid onder de tarwe. Het is de voor velen noodlottige aanval van de vijand. Maar wat zijn wij onnozel, zo spot Augustinus, als wij ons door de hond aan de ketting laten bijten. En meer is de duivel niet. Hij dwingt geen toestemming van ons af, hij bedelt ze af, en zeurt er om. Wie zich in groot geloof en groot vertrouwen wendt tot God, keert zich met dezelfde kracht van de duivel af.

_Hij redt degenen die op Hem hopen._ Het is vaak zo gemakkelijk niets te geloven. De zalige twijfel, het nergens aan denken, _nergens aan doen_, het leven op goed geluk af... streelt onze gemakzucht.

Maar wie niet een bepaalde... soms wel steile, maar op het doel gerichte weg volgt... weet niet, waar hij zal uitkomen. Hij verdwaalt, kent geen richting meer, doolt en zoekt en eindigt in een grenzeloos scepticisme, in een hopeloos agnosticisme, terwijl toch Gods genade ons altijd licht en kracht biedt. Het is waar: er wordt wat ruggegraat verondersteld, om principieel en rechtlijnig door het leven te gaan. Er is wat goede wil bij nodig.

_O Heer, dat mijn schreden toch niet wankelen op de weg naar U toe; neig uw oor en luister, ik smeek het U; vermeerder uw wonderlijke barmhartigheid voor mij, want Gij redt altijd degenen, die op U hun vertrouwen stellen. Amen._
