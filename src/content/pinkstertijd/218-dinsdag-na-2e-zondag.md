---
path: /218
title: '218: DINSDAG NA DE 2e ZONDAG'
tag: pinkstertijd
content: ../styling.md
sortIndex: 218
---

## Wij denken anders dan de wereld

_Broeders, verwondert u niet, zo de wereld u haat. Wij weten, dat wij uit de dood tot het leven zijn overgegaan, omdat wij de broeders beminnen; wie niet bemint, blijft in de dood._ (1 Joh. 3:13-18) Aldus begint het epistel in de mis van verleden zondag.

1\. De wereld heeft geheel andere idealen dan Christus had en dan Christus ons heeft voorgehouden. Zij leeft van eerzucht, van genotzucht en hebzucht. Alles wat zij mobiel kan maken wordt georganiseerd, en trekt spoedig en in eendracht op, om de grote afgod van de wereld te dienen: de eigenliefde. Er is voor de wereld en dus voor allen die werelds leven, geen ander ideaal dan de dienst van het eigen ik. Altruïsme is haar in hoge mate vreemd.

Daarom is er een eeuwige strijd tussen ons die Christus volgen, en alles wat de geest van de wereld ademt of wat daarmee bezield is. Wij strijden dus ook tegen onszelf, voor zover die wereldse geest bij onszelf is binnengedrongen en ook ons werelds, dat betekent zelfzuchtig, heeft gemaakt.

Het onbaatzuchtige leven is het leven in de liefde en door de liefde; dat is de ware navolging van Jezus Christus, die tot het eeuwig leven leidt. Het zoeken van zichzelf is eng, bekrompen en in strijd met het ware leven; het voert naar de geestelijke dood. En in dezelfde mate als wij (geïnspireerd door de geest van de wereld) onszelf gaan zoeken, verjagen wij het puur geluk dat wij - vreemd genoeg - in het egoïsme wilden vinden. _Wie niet bemint, blijft in de dood._ Wie niet uit zichzelf treedt, door de liefde tot de evenmens en tot God, zal het leven en het geluk nooit vinden.

2\. _Hieraan erkennen wij de liefde: Hij heeft Zijn leven gegeven voor ons; ook wij moeten ons leven geven voor onze broeders._ Dat is dus de ware liefde; de liefde die tot het uiterste durft te gaan.

God heeft zich met de aardse moeder vergeleken in zijn liefde. Een moeder geeft desnoods voor haar kind haar eigen leven.

_Hij heeft zijn leven voor ons gegeven_, zegt Sint Jan. En deze apostel van de liefde schrikt niet terug voor de logische konsekwentie: _ook wij moeten ons leven geven voor onze broeders_. Want in de mensen (die allen onze broers en zusters zijn) ontmoeten wij Jezus Christus. In hen kunnen wij tonen, in hoever onze liefde voor de Meester oprecht gemeend is.

Wij aarzelen zo vaak, wel niet om ons over te geven aan God, maar wel om een nietigheid op te offeren ter wille van een medemens. Toch zouden wij met het opofferen van die nietigheid die medemens een groot genoegen doen. Het gaat over vijf minuten tijd, over een beetje geduld om te luisteren; het betreft een woord van goedheid, een klein bewijs van belangstelling, een glimlach of een aanmoediging.

Mogen wij, die zeggen Jezus oprecht lief te hebben... hier te kort schieten? Wij mogen ons niet verwonderen, dat dit offer ons soms (veel) kost; er leeft nog iets van het wereldse egoïsme in ons. Zolang dit niet verdwijnt zal de liefde tot God in
ons niet zegevieren. Zolang wij de mensen niet ontmoeten alsof wij Jezus in hen zagen, zolang blijft de liefde (en daarmede het geluk en de heiligheid) in ons onvolwassen.

_Wie dan de goederen van de wereld bezit en zijn broeder in nood ziet, maar zijn hart voor hem sluit, hoe blijft dan in hem de liefde tot God?_ Als wij ons hart voor de mensen sluiten, zal het voor God niet openstaan. Wanneer wij ons zo druk maken voor al het _aardse speelgoed_, hebben wij nog geen zuiver begrip van wat de goddelijke liefde is en vraagt. Wie geen afstand kan doen, wie niet werkelijk weet te geven (vraag aan _uw liefde_ wat u missen kunt), neemt het nog niet ernstig met het welzijn van de evenmens en het welzijn van zijn eigen ziel.

Er is maar één vermaning die, zoals voor Sint Jan, ook voor ons alles samenvat: _kinderkens, laat ons niet liefhebben met woord of met tong, maar met daad en in waarheid_.

_O Jezus, leer mij de ware liefde, leer mij afstand doen van mijzelf, leer mij, hoe ik U ontmoeten kan in de mensen. Amen._
