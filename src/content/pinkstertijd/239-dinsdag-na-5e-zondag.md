---
path: /239
title: '239: DINSDAG NA DE 5e ZONDAG'
tag: pinkstertijd
content: ../styling.md
sortIndex: 239
---

## Onze kracht ligt in het vertrouwen

_Uw hart worde niet ontsteld. Gij gelooft in God: gelooft ook in Mij._ (Joh. 14:1) Dit was een van de woorden die Jezus tot zijn leerlingen sprak bij zijn afscheid uit deze wereld. Hij wilde geen angstige of onrustige leerlingen achterlaten.

Hij wenst dat ook wij vol levensmoed zullen zijn, en de kracht daartoe zullen zoeken in Hem. _Hij_ is onze sterkte, _Hij_ is onze troost, _Hij_ geeft weer moed, als allen ons verlaten of miskennen. Dit is het wonderbaar geheim van het christendom en van het daaruit voortvloeiend inwendig leven. Wij zullen nooit eenzaam zijn, als wij het zelf niet willen. Telkens trekt ons weer na iedere tegenslag of troosteloosheid _zijn_ bemoediging, _zijn_ liefde omhoog.

1\. _Uw hart zij ontsteld, noch bevreesd; Gij hebt gehoord, dat Ik u zeide: Ik ga heen, maar Ik kom tot u terug._ (Joh. 14:27,28) _Weest moedig, Ik heb de wereld overwonnen._ (Joh. 16:33)

Wij hebben zoveel redenen om moedig en dapper te zijn, om ondanks alles het vertrouwen te bewaren.

God heeft ons altijd reeds geleid. Hij heeft ons Jezus Christus gegeven. _Wanneer God vóór ons is, wie zal dan tegen ons zijn? Hij, die zijn enige Zoon niet gespaard heeft, maar voor ons allen heeft overgeleverd, hoe zou Hij ons tegelijk met Hem niet alles schenken?_ (Rom. 7:31,32)

Als wij ons niet in overgave en telkens opnieuw naar Jezus keren, hoe zullen wij dan in vertrouwen kunnen groeien? Vertrouwen richt zich tot iemand anders. Vertrouwen is zichzelf verlaten, angst en onrust prijsgeven, die ons soms heimelijk dierbaar zijn. Het geloof leert ons open en kinderlijk tot God te gaan, dàt is pas christendom, niet de opgeslotenheid in het eigen ik.

_Mocht iemand zondigen, dan hebben wij bij de Vader een helper: Jezus Christus, de Gerechte._ (1 Joh. 2:1) _Laat ons met vertrouwen opgaan tot de troon van genade, om barmhartigheid te verkrijgen en genade te vinden tot tijdige hulp._ (Hebr. 4:16)

2\. Vooral de gedachte aan onze onwaardigheid, aan de grote leemten, die wij in ons leven ongevuld lieten, kan ons beangstigen.

Er is geen beter middel dan langzaam en aandachtig te herhalen

_Hart van Jezus, bron van alle troost,_  
_Hart van Jezus, heil van hen die op U hopen,_  
_Hart van Jezus, hoop van hen die in U sterven,_  
_Hart van Jezus, onze vrede en onze verzoening,_  
_ontferm U over ons._

Wij weten niet genoeg wat wij telkens met die woorden zeggen.

Vertrouwen is een vorm van Godsverering, die Jezus wel biezonder welkom moet zijn. Hij kwam immers, om ons te redden. Hij kwam toch om onze liefde en om ons vertrouwen te vragen. Nu mogen wij Hem niet uit bekrompenheid, uit een soort doffe angst, alweer met lege handen wegzenden. Wat zouden wij Hem verdriet doen door niet te vertrouwen. Er is niets mooiers in de vriendelijke ontmoeting dan iemand zijn vertrouwen te geven. Dat is zijn teleurstelling bij de mensen, dat zij niet geloven in zijn liefde, dat zij niet op Hem vertrouwen. Ik moet zelf wellicht ook zeggen: _dit is mijn grootste zonde, niet op Jezus te hebben vertrouwd._ Wat hebben de grote heiligen het goed begrepen! _Hij verlaat u niet, nooit en nergens: verlaat gij slechts Hem niet._ (Augustinus)

_God bergt de olie van zijn ontferming slechts in het kruikje, Godsvertrouwen._ (Sint Bernard)

_Jezus, die mijn zwakheid ziet en mijn dwaasheid kent, heb medelijden met mij en leer mij dit éne: uw Hart te troosten door mijn groot, mijn zeer groot vertrouwen op U. Amen._
