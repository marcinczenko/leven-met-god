---
path: /216
title: '216: 2e ZONDAG NA PINKSTEREN'
tag: pinkstertijd
content: ../styling.md
sortIndex: 216
---

## Vrees voor de zonde

_Geef ons, Heer, een voortdurende liefde voor uw heilige naam._

Wij vrezen, als wij over vrees horen spreken en bedenken onwillekeurig hoeveel kwaad de onnodige angst de zielen doet.

Toch is er een heilige vrees, waarvan wij ons niet helemaal mogen ontdoen. Gods oneindig wezen is zo allesovertreffend groot, zijn heiligheid is zo ver boven ons verheven; zijn almacht, zijn volmaaktheid zijn zo geheel anders dan al het menselijke, dat Hij ons met ontzag vervult.

We mogen zelfs zeggen, dat de eerbied groeit, naarmate wij God beter leren kennen. De diepe onderwerping en het ontzag voor zijn Majesteit is iets wat met de groei van het geestelijk leven toeneemt. Liefde en vrees, liefde en ontzag, liefde en eerbied, horen bijeen zodra wij over goddelijke liefde spreken.

1\. Er is een vrees die totaal overbodig moet worden genoemd, dat is de vrees van slaven en knechten, die voor de vrienden en de kinderen van God allerminst passend is. Er is een vrees voor Gods straffen, die velen nog van het kwaad terughoudt en vaak weer terugvoert tot de blijde vervulling van Gods geboden.

Ook de liefde van de kinderen kent haar vrees en deze vrees mogen wij nooit laten varen. Het is de vrees de Vader te bedroeven, die wij zo zeer eerbiedigen en hartelijk beminnen; het is de vrees Jezus te beledigen, die om onze zonden zo zeer geleden heeft. Naarmate het geloof stijgt en de liefde toeneemt, wordt de werkdadigheid van deze liefdevolle vrees ook sterker.

De Kerk laat ons bidden, dat wij een voortdurende vrees en liefde voor Gods heilige naam zouden mogen bezitten. Dit is de ware liefde, die vóór alles vreest, de Beminde te bedroeven of te beledigen.

2\. Het spreekt van zelf dat wij steeds een groot vertrouwen in ons mogen en moeten dragen en dat wij moeten proberen dit vertrouwen te doen toenemen.

Wij lijden te veel door ongegronde angst, door een tekort aan begrip voor Gods mateloze goedheid en vergevingsgezindheid. God wil niet onze ondergang, maar ons geluk en ons leven. Jezus kwam niet om ons te veroordelen, maar om ons te bewijzen hoezeer Hij ons liefhad en nog liefheeft.

Doch evenzeer is het waar dat de liefde afstand weet te bewaren en een heilige siddering kent.

De diepte, de degelijkheid, en de betrouwbaarheid van onze liefde toont zich in de zorgvuldigheid waarmede wij dagelijks fouten trachten te vermijden. Wie achteloos is en oppervlakkig, wie zich om kleine fouten niet bekommert, kent de eisen van de liefde niet; hij weet dus ook niet wat de ware liefde is.

De steun van God en de zegen van God begeleidt ons. Hij verlaat ons niet, als wij de diepte, het ware karakter van de liefde zoeken. _Want nooit onttrekt Gij uw voorzienigheid aan hen, die Gij met uw solide liefde hebt begiftigd._ Zo bidden wij in de oratie van dezelfde mis. De solide liefde is de liefde die het lijden heeft geproefd en toch stand heeft kunnen houden... De solide liefde is de liefde die zich door daden heeft willen tonen en die zich niet beperkt heeft tot enkele godvruchtige gedachten en gevoelens... De solide liefde kent de eisen van het hart en heeft behoefte aan zelfverloochening en aan veel offers... De solide liefde bewaart de heilige vreze Gods en mijdt zorgvuldig alle zonden en zelfs de schaduw van de zonde om de Beminde in niets onaangenaam te zijn...

_O God, die mijn grote zwakheid kent, maar die mij ook grote verlangens geeft om te werken voor uw eer en om U hartstochtelijk te beminnen; geef dat ik op harmonische wijze liefde en vrees in mij verenig, zodat in mij de vrees de liefde niet doodt en de liefde altijd de heilige vrees in leven moge houden. Amen._
