---
path: /249
title: '249: VRIJDAG NA DE 6e ZONDAG'
tag: pinkstertijd
content: ../styling.md
sortIndex: 249
---

## Vermeerdering van godsdienstigheid

_O God van kracht, van wie alles wat voortreffelijk is voortkomt, stort in onze harten de liefde voor uw naam en geef ons een vermeerdering van godsdienstigheid._ (Gebed uit de mis van verleden zondag)

1\. Gij zijt de Heer en de Meester van ons allen. Uit U komt voort, alles wat getuigt van kracht, van sterkte, alles wat uitmunt, wat voortreffelijk is. Als wij door uw genade ge√Ønspireerd, naar het hoogste en het edelste streven, zal _het bereiken_ van dat ideaal toch altijd weer aan U te danken zijn. Geef ons dan allereerst, wij vragen het vurig, een vermeerdering van liefde voor U. Het is wat ons het meest siert, wat Gij het liefst in ons ziet, namelijk ontvlamd te raken van geestdrift voor uw naam, voor uw eer en voor uw rijk. Maar waar zouden wij die adel van gevoelens, die zuivere onbaatzuchtigheid gaan putten, tenzij in uw overgrote rijkdom en in uw onuitputtelijke goedheid.

Geef Gij zelf ons _de liefde voor uw heerlijk Wezen_; stort door uw heilige Geest die liefde in ons hart. Geef ons _vermeerdering van godsvrucht_: toename van godsdienstigheid, waardoor wij gaarne U geven alles wat wij U als het hoogste Wezen mogen schenken. Geef ons vermeerdering van liefde, opdat wij van onze kant U als de Vader van ons allen met een hartelijke, kinderlijke liefde mogen beminnen.

Slechts de diepe godsdienstigheid, waarbij wij het oog gericht houden op U, bewaart ons in het rechte spoor; vermeerder daarom ons geloof in U; leer ons U overal ontmoeten, U erkennen in de heerlijkheid van uw Wezen, in de weldadigheid van een steeds helpende en troostende Voorzienigheid. Gij zijt ons steeds nabij en wij vinden U zo zelden: geef ons toch het oog voor dat onzichtbare, opdat de onmetelijke ruimte ons domein worde, waar wij met U tezamen zijn, met U leven en ons in U bewegen.

Laat ons U liefhebben als onze Vader. Gij zijt zo nameloos goed en altijd zorgvol; leer ons uw kinderen te zijn in onbeperkte en altijd blijde overgave. Leef in ons en laat ons door wederkerige liefde steeds meer in U en van U leven.

2\. _Wil in ons voeden wat reeds goed is; wil bewaren wat gevoed werd door onze toeleg, op de liefde. Amen._

Er zijn in ons door Gods milddadigheid reeds zoveel goede dingen. Maar als Hij ze niet behoedt, zijn ze in permanent gevaar. Wij worden aards en zeer stoffelijk gezind, als Hij _onze godsdienstigheid_ niet bewaart en voedt.

Wat of wien zullen wij zoeken als wij God niet meer denken nodig te hebben?

Hij gaf ons, die door onze levensloop wat wijzer zijn geworden, _een zekere mate van voorzichtigheid_, Hij gaf ons door zijn heilige Geest iets van _de deugd en de gave van wijsheid_. Wij zijn daardoor wat behoedzamer en wat nederiger geworden, wij hebben mogen leren en ervaren, dat in God-zelf de hoogste zoetheid is gelegen. Wie God mocht smaken, heeft iets geproefd van wat de aarde hem niet bieden kan, en hij vergeet dat niet gemakkelijk weer.

Doch als wij aan onszelf worden overgelaten, hoe ver raken wij dan niet uit de juiste koers! Dan krijgt de trots, misschien de vermetelheid, de kortzichtigheid en de zucht naar zinnelijk genot in ons haast volle vrijheid en zijn wij stuurloos prijsgegeven, als een scheepje zonder roer, aan de storm en de golven van de levenszee.

_Dat Gij dan, Heer, in mij wilt beschermen en wilt voeden wat Gij mij hebt gegeven; dat __uw genade__ moge redden en doen groeien wat __uw genade__ heeft geschonken. Wilt Gij ons allen bewaren in uw liefde, Heer, opdat wij standvastig strevend naar een levende verbondenheid met U op aarde, aan talloos velen mogen laten zien, hoe heilig, hoe zuiver, hoe zeker en gelukkig men wel zijn kan, als men met U en in U door het leven gaat. Amen._
