---
path: /250
title: '250: ZATERDAG NA DE 6e ZONDAG'
tag: pinkstertijd
content: ../styling.md
sortIndex: 250
---

## De broodvermenigvuldiging II

Op de mededeling van Christus, dat Hij iets zou willen doen voor het hongerige volk, reageren de apostelen met een ernstige twijfel: _hoe zou men ze hier, in een woestijn, genoeg brood kunnen geven?_

Wil de Meester hen tot de stellige overtuiging brengen, dat het hier inderdaad mogelijk is om zoveel mensen in plaats van stenen brood te geven? Hij vraagt dan eenvoudig wat ze aan voorraad hebben. Het is niet veel: zeven broden en enkele visjes. Maar Hij nam de zeven broden aan, sprak een dankzegging uit en liet ze aan de zittende menigte uitreiken. Hij sprak een zegen uit over de visjes en deed daarmee hetzelfde... Zij aten en werden verzadigd en er bleef zelfs nog een grote hoeveelheid voedsel over.

1\. Dit wonder moet op het volk van zijn tijd wel een diepe indruk hebben gemaakt. Die goedheid van de Meester, zijn reële belangstelling en dan dat evidente, niet te loochenen wonder...

Ondanks jaloersheid en vijandschap van hun priesters en leiders, blijft het volkomen begrijpelijk dat dit volk vaak buiten zichzelf van geestdrift was. Zij hadden de Meester gezien, gehoord en... begrepen. Helaas... die menselijke onstandvastigheid!

Als wij Christus hebben leren kennen, hebben aanvaard en trouw hebben gezworen, kunnen wij dagen en tijden beleven van ongekende geestdrift. Wij zijn verrukt over Hem, we willen Hem nooit, nooit meer verlaten. We zouden graag zeggen met Sint Petrus: _Heer, tot wie zouden wij gaan, Gij hebt de woorden van het eeuwige leven._ _Gij zijt de Christus, de Zoon van de levende God._

Maar laten wij ons gewaarschuwd achten. _Niemand kan tot Mij komen, als de Vader hem niet trekt._ Dat stemt tot voorzichtigheid. _Hij_ moet het werk in ons doen en de _diepere_ verbondenheid met Hem bevestigen, ook al zijn wij naar het gevoel nog zo vurig en van liefde voor Hem vervuld. Bidden wij dagelijks om trouw, om eeuwige trouw aan Jezus Christus.

2\. Wat toen gebeurde als een geweldig wonder _duizenden mensen voedsel geven uit een voorraad die slechts voor vijf of tien mensen toereikend was_, gebeurt op een mysterieuze wijze nog steeds. Want zijn wonder van de broodvermenigvuldiging, duidt er op dat Christus de mensen wilde voeden.

Hij voedde hen toen lichamelijk, Hij voedt hen nog steeds naar de ziel door het dagelijks herhaalde wonder van de eucharistie. Duizenden worden door Hem gespijzigd; Hij is nu zelf hun voedsel. 

Doch wat zien we: zijn volgelingen hebben blijkbaar veel meer belangstelling voor het lichamelijk dan voor het geestelijk voedsel.

Wij kunnen dit verklaarbaar achten, omdat de materiële nood zich zo onmiddellijk en zo scherp voelbaar aan ons opdringt, maar niet te verdedigen is, dat velen weinig of geen interesse tonen in zijn welwillendheid en zijn verlangen om ons geestelijk te sterken en te voeden.

Waarderen _wij_ de heilige communie - ook als voedsel van onze ziel - wel genoeg? Hebben wij er tijd en moeite voor over, om dikwijls, om met aandacht en godsvrucht Jezus zelf in de heilige communie te ontvangen? Zijn al onze verstrooidheden aan het altaar of aan de communiebank wel geheel te verontschuldigen?

_0 Jezus, die de mensen zozeer hebt liefgehad dat Gij hun honger hebt willen stillen op wonderbare wijze; Gij, die zózeer verlangt naar het welzijn en de groei van onze zielen, zodat Gij die door een nog groter wonder dikwijls wilt verzadigen: geef ons een heilig verlangen naar dit sacrament. Laat ons geheiligd worden door uw sacramentele komst in ons, tot uw eer en glorie. Laat dit sacrament ons brengen tot steeds diepere en meer onafgebroken eenheid met U. Amen._