---
path: /256
title: '256: VRIJDAG NA DE 7e ZONDAG'
tag: pinkstertijd
content: ../styling.md
sortIndex: 256
---

## De liefde van Christus voor zijn Vader

De menswording van het goddelijk Woord met alles wat daaruit voortvloeit is het grootste wonderwerk dat God naar buiten tot stand bracht. Geen enkel ander van zijn werken kan daarmee vergeleken worden.

Nu heeft God een zeer bepaald doel voor ogen gehad toen Hij in de Persoon van Jezus Christus een mens tot de hoogste en meest intieme vereniging met de Godheid verhief.

1\. Dit eerste doel van de menswording was, dat God hier zou worden bemind zoals Hij dat verdient te worden. Bemind worden zoals Hij dat verdient dat zou Hem alleen gegeven kunnen worden door een Godmens. _God is liefde,_ herhaalt telkens de evangelist. _God is liefde,_ en alle liefde vraagt wederliefde. God die de hoogste, de zuiverste en de volmaakte liefde is, vraagt een oneindige wederliefde. Hij sprak tot Christus dit wonderlijke woord: _Tu es Filius mens dilectus: in te complacui mihi._ _Gij zijt mijn beminde Zoon, in U stel Ik behagen._

Geen enkel schepsel dat louter schepsel is, hoe volmaakt men het zich ook voorstelt, tot welke graad van genade ook verheven, is in staat God de liefde te geven die Hem toekomt. Want om Hem zo te beminnen moet men zonder maat beminnen, dus met een oneindige hevigheid, met een liefde die niet meer vatbaar is voor toename in diepte, omvang of zuiverheid. Zó was de liefde van het mensgeworden Woord. Jezus kent meer dan wij de eisen van de goddelijke liefde, Hij weet na God het best wat Gods volmaaktheid is, hoezeer Gods beminnelijkheid om liefde vraagt.

Hij heeft zich met zijn gehele wezen aan die liefde overgegeven. Alles in Hem was uiting van liefde voor de Vader. Die liefde liet Hem dag noch nacht met rust. Hij sprak, gedreven door die liefde, over de goedheid, de voorzienigheid van de Vader. Hij deed zijn werk: zijn wonderen, Hij ondernam zijn apostolische tochten met al de vermoeienis daaraan verbonden, uit warme, oprechte, en voortdurend levende liefde voor God. Hij zou eens ook al het verschrikkelijke lijden dragen, de eenzaamheid, het verraad, de schande, het verscheuren van zijn gevoelig lichaam; Hij zou dat alles dragen en Hij heeft het gedragen omdat Hij zijn Vader beminde.

2\. God heeft een volmaakte liefde van Christus gevraagd en verwacht, en Hij heeft die gekregen. Christus heeft bemind vanaf het eerste ogenblik van zijn bestaan tot aan zijn laatste ademhaling op het kruis.

Wat de Vader van zijn Zoon zegt, geldt van ons allen in de mate waarin het ons past: _Filius meus es tu; Ego hodie genui te_, _Ik heb U heden voortgebracht: Gij zijt mijn Zoon_.

Zijn goddelijk leven, in zijn Zoon en daardoor in Christus' mensheid overgestort, wordt aan ons meegedeeld. Dat is de heiligheid: dit mysterie van goddelijk leven. Het werd ons als _liefdebewijs_ gegeven: het zal in ons ontkiemen, bloeien en vrucht dragen door wederliefde. Jezus is de primogenitus in multis fratribus, de Eerstgeborene onder vele broeders.

Wij imiteren Hem: _ut filii Dei nominemur et simus_, om Gods Kinderen te mogen heten en werkelijk ook te zijn. _Hij heeft de geest van zijn Zoon in ons gezonden die in ons roept: Abba, Vader._ (Rom. 8:14) Zoals Jezus' leven liefde was, zo moet ook ons leven liefde zijn en alleen maar liefde. Langs de weg van de liefde voert Hij ons naar boven. Dat is priesterlijke volmaaktheid, dat is de heiligheid voor de kloosterling, dat is het hoogste geestelijk leven voor de leek.

Dan wordt pas Paulus' woord ten volle waarheid in ons: _als wij kinderen zijn, zijn wij ook erfgenamen; erfgenamen van God en medeërfgenamen van Christus_. (Rom. 8:17). De liefde voert tot het volle bezit van het Godsrijk.

Zó wordt het christen-zijn in zijn oorsprong en zijn bloei tot de simpelste formule herleid, maar tegelijk tot zijn diepste kern. Het mysterie van het christen-zijn en het mysterie van de heiligheid is het mysterie van die liefde.

Wij zijn christen door Gods liefde: _hierin heeft Gods liefde zich aan ons geopenbaard..._ (1 Joh. 4:9) Niet dat wij hebben bemind: _Hij heeft ons het eerst (en het meest) liefgehad_. (1 Joh. 4:10)

Nu volgt ons antwoord. Het mysterie van de heiligheid is het mysterie van Gods genade en onze medewerking, die beide ons dagelijks moeten brengen tot _grote wederliefde_. Hem beminnen dat is het leven: dat is de bloei en dat is de vrucht. Hem beminnen dat is de weg, de methode en de verklaring van het geheim.

Wie bemint, wordt door Hem tot hoge liefde opgevoerd. Probeer dagelijks veel lief te hebben in gebed, in trouw aan uw plicht, in naastenliefde, in het veelvuldig prijsgeven en loslaten.

_O God, die mij Jezus hebt gegeven als Redder en als Gids: leer mij zijn boodschap te verstaan die niets anders is dan de vertolking van uw woord: _God is liefde_. En mij hebt Gij geschapen om te beminnen. Amen._
