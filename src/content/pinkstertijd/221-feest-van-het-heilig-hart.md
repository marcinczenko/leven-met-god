---
path: /221
title: '221: FEEST VAN HET HEILIG HART'
tag: pinkstertijd
content: ../styling.md
sortIndex: 221
---

## Zijn Hart bemint ons nog

_Christus is vooral hierom verschenen, dat de mens zou inzien hoezeer God hem liefheeft, en op grond van dit besef in liefde zou ontbranden voor Hem, die hem het eerst heeft liefgehad._ (August.)

Het feest van het heilig Hart wijst ons op het Hart van Christus om ons _op zijn liefde_ te wijzen en de gehele bedoeling van de Heilig-Hart-cultus is, ons te brengen tot waarachtige en vurige wederliefde.

1\. _De gedachten van zijn Hart gaan van geslacht tot geslacht, om hun zielen te ontrukken aan de dood en ze in tijden van ontbering voedsel te verschaffen._ (Introïtus uit de mis)

_Zijn gedachten_... wat heeft Christus gedacht over de mensen? Wat heeft Hij gedacht bij al die voorvallen in zijn leven? Wat ging er om in zijn Hart, bij de wonderen die Hij deed, bij het instellen van het priesterschap en de eucharistie, bij de voetwassing en bij het verraad van Judas? Het is door ons nooit ten volle te achterhalen. Wel weten we dat liefde, het verlangen om te geven, om wel te doen, altijd bij alles wat de Verlosser deed, overheerste. Hij had de zijnen lief op aarde, zo schrijft Sint Jan, en op het einde toonde Hij zijn liefde tot het uiterste.

Hij denkt ook bij al _onze_ levensvoorvallen. Want het is duidelijk, _dat_ Hij ons volgt, _dat_ hij op de hoogte blijft van de gevoelens van ons hart. Ook hier moeten wij zeggen: Hij volgt ons _vóór_ alles met veel liefde. Hij bemint en daarom heeft Hij ook zijn Hart geopenbaard.

_Ut eruat a morte_... Hij wil ze van de dood bevrijden. _God wil dat alle mensen zalig worden._ (1 Tim. 2:4) Hij geeft hun de mogelijkheid daartoe: Hij spoort aan, Hij wijst de weg. En in tijd van nood is Hijzelf het voedsel: Hij onderhoudt ons _et alat eos in fame_... om ze te voeden in de tijd van ontbering.

2\. _God, die ons in het Hart van uw Zoon, door onze zonden gewond, vol barmhartigheid de oneindige schatten van uw liefde schenkt, laat ons, smeken wij U, door de hulde van onze toewijding en overgave aan Hem, tegelijk een werk van waardige genoegdoening volbrengen._

Hij schenkt ons in het Hart van Christus goddelijke schatten van liefde. God doet dat uit medelijden met ons, uit barmhartigheid. Wat zou het een weldaad zijn voor ons allen, als wij wat meer de goedheid van God wisten te waarderen die ons Christus heeft gegeven.

Ook deze gave - zoals zovele wonderlijke gaven van God - dreigt telkens voor ons als vanzelfsprekend te worden. Wij nemen die met een zekere achteloosheid. Maar Hij heeft ons de oneindige schatten van liefde in Christus geopenbaard, en alleen oprechte en diepere bezinning brengt ons wellicht de overtuiging bij dat God ons onmetelijk veel gegeven heeft. En nu het feit er ligt, dat wij zelf en ontelbaar vele anderen die goedheid van God niet voldoende hebben begrepen en door onze zonden het Hart van Christus hebben gewond, nu is het passend dat wij trachten dat goed te maken. Die zonden goed maken gebeurt door berouw, door verlangen naar nieuwheid van leven (_ut in novitate vitae ambulemus_); maar de beveiliging van onze hernieuwing, van onze ijver en vurigheid ligt weer in zijn handen. Toewijding en overgave, telkens herhaald, voeren ons aan de voeten van Jezus; zij brengen ons tot zijn heilig Hart. Hem toebehoren, Hem alles overdragen, het meest nog onszelf, dat is een vorm van wederliefde die vroegere zorgeloosheid herstellen kan.

_O Jezus, die mij zo vurig bemint, laat mij van waarachtige liefde branden voor U. Daarom geef ik mijzelf aan U, wijd ik mij voor eeuwig toe aan de liefde van uw Hart. Amen._
