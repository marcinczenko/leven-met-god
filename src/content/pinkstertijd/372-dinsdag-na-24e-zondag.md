---
path: /372
title: '372: DINSDAG NA DE 24e ZONDAG'
tag: pinkstertijd
content: ../styling.md
sortIndex: 372
---

## Zuiverheid van hart

Zuiverheid van hart, is de benaming voor een inwendige, geestelijke vrijheid, die ons toestaat, zonder te grote _gebondenheid_ aan het aardse naar God te gaan.

Natuurlijk zal er altijd een zekere gebondenheid aan het aardse zijn en moeten zijn. Zonder liefde voor de mensen en zonder belangstelling voor wat er in de wereld is en gebeurt, kunnen wij de taak niet volbrengen die God ons hier op aarde heeft opgelegd.

1\. En toch... het betekent iets als de heiligen ons zo dikwijls wijzen op de noodzakelijkheid te streven naar zuiverheid van hart en als zij ons waarschuwen ons niet zó te hechten aan de mensen en de dingen, dat het goddelijke en geestelijke bijna geen levende werkelijkheid meer voor ons kan worden.

Onthechting... dat is het grote woord bij het streven naar die inwendige reinheid, die toch voor een hartelijke, een constante, een diepbewuste omgang met God _noodzakelijk_ wordt geacht.

Onze _betrekkingen met de mensen_ worden geheiligd door _onze vriendschap met God_: de genade die ons verheft leert ons _God te beminnen in de mensen_. Zolang onze betrekkingen met de mensen bepaald worden door onze persoonlijke sympathie, door eigenbelang, het verlangen in de smaak te vallen, door winstbejag, eerzucht en zoveel andere louter-natuurlijke motieven, is in ons de hartelijke liefde tot God nog belemmerd en geremd. In dit geval immers zoeken wij onszelf, op een min of meer geheime wijze.

Onze tijd wordt gekenmerkt door eerlijkheid, door een streven naar waarachtigheid, naar oprechtheid. Zouden wij ook niet eens eerlijk kunnen onderzoeken, of bijvoorbeeld onze verhoudingen tot de mensen niet vaak en grotendeels door eigenliefde worden ingegeven en gedragen?

Velen hebben allerlei offers gebracht om God te kunnen vinden, maar hun hart blijft vol van stille gehechtheid aan... zowat alles. Zij leven in en van de schepselen zonder daarboven uit te stijgen. Zelfs komt dit voor bij priesters en bij kloosterlingen.

Geen wonder dat men dan geen heiligheid bereikt, dat allerlei gebreken blijven bestaan, dat er van ware deugd zo weinig te bespeuren valt. De ikzucht vertroebelt, verwart, verontrust, verontreinigt en verzwakt de ziel.

2\. Het blijft voor iedereen een zware taak zijn hart zo vrij en rein te houden, dat God alleen daar vrije toegang heeft. Alleen wie het ernstig en aanhoudend heeft geprobeerd weet hoe moeilijk deze opdracht is. Maar Gods genade bracht in velen zelfs het ongelofelijke tot stand... zij kan het ook in ons.

_Vertrouwen en nederig_ gebed moeten de altijd begeleidende zielsbewegingen zijn van iemand die zich zelf wil overwinnen. _Ik kan alles in Hem die mij versterkt,_ zegt St. Paulus. (Fil. 4:13)

Ook voor gehuwden is dit ideaal niet onbereikbaar: hun leven werd en wordt door een sacramentele liefde geheiligd. Ook hier zouden wij meer succes behalen, als ons vertrouwen eens groter was en ons gebed wat inniger. _Zalig de zuiveren van hart, want zij zullen God zien,_ zo leert ons de goddelijke Meester. (Matt. 5:8)

Misschien hebben wij door Gods genade gedreven en verlicht, ooit vurig verlangd naar een volkomen vereniging met Hem. Wij weten dat dáár de ware levensschoonheid ligt, dat dáár de bron schuilt van het puur geluk, dat dit bij uitstek de weg naar de volmaaktheid is en dat de ziel _met God op biezondere wijze één geworden_, het meest tot stand brengt voor zijn glorie en voor de redding van de onsterfelijke zielen.

_Het middel om tot de goddelijke eenheid te geraken,_ zegt Sint Jan van het Kruis, _bestaat niet in gedachten, smaak of gevoel, maar in de zuiverheid en de liefde, dat wil zeggen in de verloochening en de onthechting aan alles terwille van God... De eenheid met God zal niet volkomen zijn als de ziel niet geheel en al zuiver is en ongerept._ (Opgang II, 4)

Er is dus wellicht nog een en ander te doen voor wij dit ideaal bereikt hebben.

_God dwingt niemand,_ zegt op haar beurt de H. Teresia, _Hij aanvaardt wat men Hem schenkt, maar Hij geeft zich slechts volkomen aan degenen die zich onvoorwaardelijk aan Hem gegeven hebben._ (_Kasteel_, XXX)

Het zien van God, het zuiver genieten van God voor zover dit hier op aarde bestaanbaar is, blijft weggelegd voor degenen die de integriteit, de volkomen zuiverheid van hart voor Hem bewaren. Alleen zij dringen dieper door tot het zien en het beseffen van de goddelijke mysteriën.

Het is begrijpelijk dat de theologen _de gave van verstand_ in verband brengen met de zuiverheid van hart waarover Christus spreekt.

Mogen wij ons bezinnen op deze voortreffelijke waarde, die diepe zuiverheid waarvan de verkrijging voor een groot deel afhankelijk werd gesteld van onze persoonlijke medewerking en offervaardigheid.
