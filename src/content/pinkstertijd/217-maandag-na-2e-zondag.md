---
path: /217
title: '217: MAANDAG NA DE 2e ZONDAG'
tag: pinkstertijd
content: ../styling.md
sortIndex: 217
---

## Onverschilligheid

_In die tijd zei Jezus tot de FarizeeÃ«rs: zeker iemand gaf een groot feestmaal en nodigde velen. Tegen het uur van de maaltijd zond hij zijn dienaar om aan de gasten te zeggen: komt, want alles staat klaar. Maar eenparig begonnen zij zich te verontschuldigen..._

Met deze parabel die Jezus tot de Joden richt, is in de eerste plaats wel een duidelijke uitbeelding bedoeld van de roeping tot het geloof, die de heidenen ontvangen. Want de Joden geloven niet.

1\. Het was een grootse gebeurtenis, het was een onzegbare uitverkiezing, nu zij, de Joden, tot het geloof in de Messias werden geroepen. Zij waren het uitverkoren volk, zij hadden door allerlei gevaren heen het geloof in de ware God bewaard; nu komt de Redder der wereld (uit _hun_ volk geboren) tot hen met de blijde boodschap en... zij blijven doof. Zij zijn niet alleen doof, zij keren zich af, zij vatten haat voor Hem op, zij doden Hem die met louter liefde, en als met handen vol eeuwig geluk, tot hen was gekomen.

Hetzelfde gebeurt Jezus later weer, het overkomt Hem in onze tijd, zelfs onder ons.

Terwijl Hij zijn heilig Sacrament aan allen aanbiedt als een buitengewoon bewijs van liefde, als een biezonder middel tot heiliging, als _een groot gastmaal_, lopen weer velen (en nu zijn het christenen) Hem onverschillig en koel voorbij. Terwijl Hij door zijn Kerk, door Pausen en priesters, door heiligen en bevoorrechte zielen hen laat wijzen op de waarde van het misoffer, van de heilige communie (dat _heilig gastmaal, waarin Christus wordt genuttigd_), halen zij geestelijkerwijze hun schouders op. Hun geloof, hun liefde (ook ons geloof, onze liefde) zijn te flauw, het dringt niet tot hen door, zij wijzen Hem af, of nodigen Hem uit maar liever naar anderen te gaan met de bewijzen van zijn liefde...

Lijkt het niet op grofheid?

Hij gaf _een groot feestmaal_. Zo velen inviteert Hij in het diepste van hun hart tot het ontvangen van zeer biezondere genaden... een heilige roeping tot priester of tot kloosterleven, tot de mystieke vereniging met God.

Het is achteloosheid. Wij hebben te weinig kracht. Te weinig ruggegraat. Zij gaan voorbij, sommigen (is het daarom beter?) met een eeuwige onrust in hun hart.

2\. Waarom dat alles? _De eerste zei hem: ik heb een stuk land gekocht en moet het noodzakelijk gaan zien... ik bid u, verontschuldig mij. Een ander zei: ik heb vijf paar ossen gekocht en ga ze keuren; ik bid u, verontschuldig mij. Weer een ander: ik heb een vrouw gehuwd en daarom kan ik niet komen._ Het klinkt voor wereldse oren allemaal nogal aannemelijk. Maar bij niemand blijkt iets van werkelijke waardering voor de Heer of voor zijn gaven. Zijn aanbieding, zijn liefde wordt zelfs niet _genoemd_.

Toen de hoofdman aan Christus antwoordde: _Heer, __ik ben niet waardig__ dat Gij komt onder mijn dak..._ verhoorde de Heer hem toch, omdat er eerbied en liefde sprak uit zijn verontschuldiging. Maar waarom wordt vandaag het geloof dikwijls afgewezen? Men is bang voor binding, voor de last van de waarheid. Waarom verzuimen wij de heilige mis, en de heilige communie? Dikwijls (niet altijd) uit loomheid, uit te grote gehechtheid aan ons werk, uit onrust. Waarom gaan wij niet in op zijn biezondere genadegaven? Uit menselijk opzicht; uit gehechtheid aan de wereld; uit vrees voor het offer. Omdat ons geloof zo klein is.

_Heer, ik smeek het U, geef mij een groot hart en een grote liefde voor U, leer mij mijn belachelijke bezwaren overwinnen en tot U te komen, om in eeuwige liefde met U verenigd te zijn. Amen._
