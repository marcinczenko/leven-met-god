---
path: /222
title: '222: ZATERDAG NA DE 2e ZONDAG'
tag: pinkstertijd
content: ../styling.md
sortIndex: 222
---

## Het heilig Hart en zijn beloften I

Christus heeft op aarde zijn leerlingen aan zich willen binden. Zij zouden immers de voortzetters zijn van zijn taak: namelijk de verkondiging van Gods liefde en de redding van de mensen. Toch wilde Hij zijn apostelen ondanks alles niet bij zich houden. Hij doet geen overmatige concessies; Hij verandert nooit zijn leer of de hoge eisen, die zij stelt aan de bescheiden krachten van de mens. Hij zal zelf zeggen aan zijn leerlingen: _wilt ook gij soms heengaan?_ Het is waar, dat Hij daarop het zo hartstochtelijke en tegelijk zegevierend antwoord van Petrus voorzag, dat duizenden in de toekomst (ook ons) zou sterken in hun geloof: _Heer, tot wie zouden wij gaan. Gij hebt de woorden van het eeuwig leven._ (Joh. 6:67,68)

En als Hij eisen stelt is het steeds tot welzijn van zijn volgelingen. Hij is nu eenmaal de enige weg en de waarheid die ons tot het leven voert.

In dit licht mogen wij ook de beloften zien die de heilige Margareta Maria meedeelt aan de vereerders van het Hart van Jezus. Zij veronderstellen de trouw aan Christus en een vurige liefde voor Hem, maar zij laten tevens zien wat Jezus wil geven aan geestelijke gunsten, wanneer men Hem eert, vooral als men biezondere godsvrucht heeft voor datgene wat zijn liefde vóór alles symboliseert: zijn Hart.

1\. _Ik zal hun alle genaden geven, die zij in hun staat nodig hebben._ Wij weten wel wat vaag, maar toch met een _zekere_ wetenschap, dat wij zijn hulp bij iedere stap opnieuw nodig hebben. Zo vaak zijn wij zwak of niet opgewassen tegen onze taak; soms is het leven ons te veel of zijn de mensen, naar wij menen, onuitstaanbaar. Op andere dagen zoeken wij naar houvast voor ons geloof, doch telkens staan wij weer opnieuw voor de erkenning van deze waarheid: _zonder Mij kunt gij niets doen_.

2\. _Ik zal hun gezinnen de vrede schenken._ Het is zo belangrijk voor onze inwendige rust, thuis in een sfeer te leven van sympathie en liefde. Het is zo onmisbaar voor de opvoeding van de kinderen, dat zij de vrede ontmoeten bij vader en moeder, bij geheel hun naaste familie. Het heeft een blijvende inwerking op oordeel en karakter, soms voor geheel hun later leven.

3\. _Ik zal hen troosten in hun leed._ Als deze belofte er niet bij geweest was, zouden we neiging hebben om die belofte speciaal te vragen. Troost in leed, is een levensbehoefte. Enerzijds kan die troost niet gemist worden, omdat in vrijwel ieder leven veel leed voorkomt, dat wij toch met dapperheid dragen willen, terwijl wij anderzijds, zonder de morele steun van een oprecht troostwoord, zonder het bijzijn van een warme vriendschap, vrezen het niet te _kunnen_ dragen. Maar het leed werd providentieel in ons leven toegelaten: het maakt ons dieper, en veel gevoeliger voor het hogere, het geeft een juist begrip voor het leven en voor het menselijk hart, en vooral het voert zo snel naar God, als het _goed_ gedragen wordt. Doch dan kunnen wij daarbij de troost van Christus niet missen, die inwendig spreekt in ons hart.

Dat zijn beloften van Jezus zelf, zoals Margareta Maria die optekende, en die aan ons in vervulling zullen gaan, als wij in waarheid het Hart van Christus eren. Godsvrucht tot het heilig Hart van Christus bestaat in liefde voor Hem, in het verlangen innig en veel met Hem om te gaan.

Ik ben dus van plan daarvoor iets te doen...

_O Jezus, trek ons allen tot uw allerheiligst Hart. Amen._
