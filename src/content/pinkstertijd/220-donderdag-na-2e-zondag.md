---
path: /220
title: '220: DONDERDAG NA DE 2e ZONDAG'
tag: pinkstertijd
content: ../styling.md
sortIndex: 220
---

## Gods werk in ons

In de Mis van verleden zondag laat de Kerk ons bidden: _moge, o Heer, de offerande, die aan uw naam wordt toegeheiligd, ons zuiveren..._ Wij bidden dus dat de heilige mis die wij bijwonen, het offer dat wij aan God opdragen, ons moge zuiveren.

1\. Dat offer is Jezus Christus. Het is een en hetzelfde offer, dat van Kalvarië en dat van dit altaar. De Godmens die kwam om ons het goddelijk leven terug te schenken kwam ons allereerst bevrijden en redden. Die bevrijding en redding bestond in het wegnemen van de zonde. _Hij_ zuivert ons. Dit is de eerste voorwaarde voor ieder die tot God wil naderen: de zonde uit eigen leven laten wegnemen.

Maar nu is die zuivering toch weer afhankelijk van onze goede wil. Wijzelf behoren ons enigermate naar het goddelijke en geestelijke te wenden. God verwacht dat wij onze zielen open zetten.

Die reiniging bestaat in het loslaten van de zonde. Zij kan niet volkomen zijn, als wij tegelijkertijd niet proberen _ons hart te onthechten_. Daarmede gaat een zekere mate van versterving gepaard. Het is een verloochening nog wel een _zelfverloochening_ voor de al te aards gezinde mens, zijn zintuigelijke voldoeningen prijs te geven in zover deze hem weerhouden op te gaan naar God. Als wij zo zeer het aardse beminnen, dat het ons verhindert God te zien en onze eeuwige bestemming, dan is die vrijmaking eenvoudig noodzaak.

Zuiverheid is nodig ook in _ons gedachtenleven_. Nu dwalen onbeperkt en ongecontroleerd onze gedachten overal rond. Daardoor raken wij verstrooid; het hart kan niet naar God; de geest is van zoveel onbeduidende dingen vol.

God werkt slechts dóór, de richting naar Hem wordt een levenshouding, als wij in deze zin naar levensreinheid zoeken. Daarom vragen wij juist in dit gebed: _dat deze offerande, dat het offer van Jezus Christus, ons moge zuiveren_.

De gestalte echter van de weerstand in ons is de zonde: het kwaadspreken, de liefdeloosheid, de ikzucht, de luiheid, de traagheid in onze dagelijkse werkzaamheden, het tekort aan zelfbeheersing in het spreken, in het kijken en luisteren. Deze weerstand opruimen is onze eerste opdracht, willen wij ons hart weer vrijmaken voor God.

2\. Moge dan deze offerande ons _van dag tot dag voeren tot het leiden van een hemels leven_.

Het lijdt geen twijfel of dit leven werd ons gegeven als voorbereiding op het later leven. Maar ieder ogenblik voltrekt zich die voorbereiding; ieder ogenblik haal ik dat eeuwige leven naar mij toe. Toch kan het als ongerept en ongestoord geluk nooit werkelijkheid worden wanneer ik reeds nu niet de allures aanneem van dat leven later. Ik mag dan nog zo intelligent zijn, geprezen en beroemd, voor God telt wat ik _voor Hem_ doe en _voor Hem_ ben.

Het hemelse leven is een leven van liefde; en daarom doe ik reeds alles (of bijna alles) uit liefde tot God. Het hemels leven is louter op God gericht; dus denk ik nu reeds vaak aan Hem en leef ik werkelijk voor zijn eer, niet voor mijn eer. Daarom oefen ik mij in nederigheid en in naastenliefde.

_O God, die de zuiverheid bemint en die U slechts aan zuivere zielen meedeelt, neem mijn zonden en mijn gebreken weg; help mij bij dat zware werk en laat uw heiligende invloed in mij zegevieren. Dan zal ik van dag tot dag een meer hemels leven leiden. Amen._
