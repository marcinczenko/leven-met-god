---
path: /253
title: '253: DINSDAG NA DE 7e ZONDAG'
tag: pinkstertijd
content: ../styling.md
sortIndex: 253
---

## Voor de zondaars

Het is een grote stap, wanneer men werkelijk tot Christus gaat, dat wil zeggen, als men werkelijk zonder voorbehoud in Hem gelooft en zich aan Hem overgeeft. Dat is de grote beslissing van het leven. Niemand van hen die Christus hebben leren kennen, ontsnapt aan die beslissing: men is voor of tegen Hem. Nu heeft de goddelijke Redder het de mensen niet moeilijk gemaakt. Hij zegt, dat Hij alleen geloof vraagt, geloof in Hem en in de waarachtigheid van zijn zending, geloof in God, die Hem heeft gezonden.

1\. _Wie luistert naar mijn woord, en in Hem gelooft die Mij gezonden heeft, hij heeft het eeuwig leven en in het gericht komt hij niet, maar hij is overgegaan van de dood tot het leven. (Joh. 5:24) _De geest van zijn zending_ blijkt herhaaldelijk uit de woorden van de Meester. Hij kwam om goed te doen aan de dood-arme mensheid. Hij kwam de barmhartigheid van God brengen.

Eigenlijk is dat zijn gehele zending; dat is de gehele Christus, zowel voor de wereldgeschiedenis, voor alle tijden en voor alle volken als voor ieder van ons. Hij is de Barmhartigheid van God. Hij vraagt geloof in Hem om ons de barmhartigheid van God te geven.

Hij kwam eens in Nazareth, waar Hij was opgegroeid en ging op de sabbat naar de synagoog. Toen Hij opstond om te spreken, reikte men Hem het Boek van Isaias over en Hij las: _De Geest des Heren rust op Mij, want Hij heeft Mij gezalfd, om aan de gevangenen verlossing, aan blinden genezing te verkondigen, om verdrukten in vrijheid te stellen, om aan te kondigen het genadejaar van de Heer._ Hij gaf het boek terug en zette zich neer. Nu vestigden zich alle ogen van de aanwezigen op Hem. Wat zou Hij gaan zeggen?

2\. Als toelichting op het gelezene begon Hij met deze woorden: _Vandaag is het schriftwoord, dat gij gehoord hebt, vervuld._ Dat wil dus zeggen: vandaag is degene gekomen die de blijde boodschap brengt, die de gevangenen verlost, de blinden het gezicht en de verdrukten de vrijheid geeft. De goddelijke Verlosser kwam dat alles brengen. Hij kwam van de zonden verlossen... Hij doet het nog iedere dag; Hij kwam de geestelijk blinden en verdwaalden het licht, de waarheid prediken... Hij is nog altijd het licht van ons leven, het enige licht. Hij kwam de verdrukten bevrijden; er is zoveel schuld en schuldgevoel, zoveel somberheid en neerslachtigheid, er is zoveel walging en dodelijke verveling. Christus komt dat alles genezen, en herstellen. Hij is de trooster, de vriend, de redder. Hij vergeeft en bemoedigt zoals niemand anders dat doen kan.

Zij hadden Hem begrepen. Want Lukas schrijft: _allen betuigden Hem bijval over de lieflijke woorden die er vloeiden uit zijn mond_. (Luk. 4:16-22) Wat een rijkdom, wat een geluk, voor wie Christus begrijpt en tot Hem gaat. En om ons allen aan te moedigen zegt Hij: _Ik ben niet gekomen voor de rechtvaardigen, maar om de zondaars te roepen._ (Matt. 9:13)

Wij hebben geen reden, om mistroostig, nog veel minder om wanhopig te zijn. De Redder van de mensen wacht op ons, op ons allen, op ieder van ons.

_Goede Meester, die Verlosser en Bevrijder zijt, Redder en Helper, laat mij als hulpeloos zondaar bij U toch uitkomst vinden. Alle deuren zijn gesloten als Gij niet open doet. Want ik wens nergens binnen te gaan, ik zal nergens vinden, wat ik zoek, als ik niet de vrede, het geluk, de blijdschap mag vinden in U._  
_Zie Jezus, ik kom tot U in geloof en in vertrouwen: God, wees mij, zondaar, genadig. Amen._
