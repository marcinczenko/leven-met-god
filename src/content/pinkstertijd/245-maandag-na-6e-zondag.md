---
path: /245
title: '245: MAANDAG NA DE 6e ZONDAG'
tag: pinkstertijd
content: ../styling.md
sortIndex: 245
---

## De broodvermenigvuldiging I

_In die dagen toen er weer een grote schare bijeen was en deze niets te eten had, riep Hij Zijn leerlingen en zeide tot hen: Ik heb medelijden met de schare; want reeds drie dagen zijn ze bijeen en ze hebben niets te eten..._

Met één woord blijkt de gezindheid van Jezus voor zijn volk.

Hij kwam voor hun geestelijk heil: men kon verwachten, dat Hij zich met stoffelijke noden niet zou inlaten. Maar telkens blijkt, dat juist die tijdelijke nood, honger en ziekte en angst, Hem trekt. Hij staat naast de mensen; Hij leeft midden onder het volk: Hij kent alle nood en heeft er diep medelijden mee.

1\. Hier zegt Hij tot zijn Apostelen: _Ik heb medelijden met het volk, want... ze hebben niets te eten..._

Als de Meester medelijden heeft met deze mensen, omdat hun het aardse brood ontbreekt, dan zal Hij ook nauwlettend toezien, of het ons geestelijk wel goed gaat. Hij laat nu niet - evenmin als toen - de mensen zo maar hongerig weggaan. Hij is met hun lot begaan en is bang dat zij misschien onderweg van honger zullen bezwijken. Altijd is Hij bij ons, Hij wil voorkomen, dat wij op weg naar de hemel (we zijn steeds _onderweg_) het van uitputting zouden begeven. _Sommigen zijn van verre gekomen_: we komen allemaal nogal van ver, eer wij Christus gevonden hebben. Hij verheugt zich over de ontmoeting, nog meer dan wij, Hij wil niet dat wij hongerig, ongetroost of onvoldaan weer weggaan. Hij wil ons iets meegeven voor de grote reis.

Hij geeft zichzelf. Want de gehele broodvermenigvuldiging is een symbool. Het is een werkelijk wonder die lichamelijke voeding van zovelen. Maar voor ons die na de tekenen en de voorspellingen leven is zij het teken van zijn blijvende wonderbare goedheid. Hij is en blijft in ons leven present: Hij gaat mee met ons, zoals met de leerlingen van Emmaüs. Hij is existentieel met ons. Hij is in ons. Hij is het voedsel voor onze ziel, zoals brood dat is voor het lichaam.

_Ik heb medelijden met het volk..._

Dat woord is één van de vele die Hem tekenen. Hij is gevoelig, Hij ziet naar de ellende, die Hij wil lenigen. Hij dringt zich op, niet ruw en plotseling, maar als de Redder die komt, waar vertwijfeling, zorg en angst heersen. Hij is het, die het brood geeft, Hij is het die zegt: _Ik ben het, vrees niet._ Hij is het, die de vriend wil zijn, en alles, ook nog zijn leven geeft.

Wat verwacht Hij van ons? Dat we zullen _geloven_ in zijn zo gevoelig Hart, dat wij geloven, dat Hij met ons begaan is, aan ons denkt, ons ziet en volgt. Dat gevoelige Hart rekent op begrip, op geloof, _op overgave_. Wie Hem niet volgt, moet niet zeggen, dat hij iets van Hem begrijpt, of dat hij Hem liefheeft.

_Jezus, ik geloof in uw zo wonderlijke en menselijke liefde, ik geloof in uw medelijden; ik geloof, dat Gij ook mij wilt voeden op deze (soms zo lange en uitputtende) levensweg._

Hij mag derhalve verwachten, dat wij, naar zijn voorbeeld, _ook medelijden zullen hebben met anderen_. Medelijden (op fijngevoelige, voorzichtige wijze betoond) kan zulk een doeltreffend apostolaat zijn. Het troost en verheft en voert naar God. Medelijden is een biezondere navolging van de Meester. Medelijden neemt een groot stuk ikzucht weg.

_Om uw medelijden met uw volk, smeek ik U, Heer, heb medelijden met ons allen. Leer ons naar uw voorbeeld elkander verstaan en begrijpen en tegemoetkomen, in alle nood en zorg. Breng ons daardoor allen nader tot uw liefdevol en zo gevoelig Hart. Amen._
