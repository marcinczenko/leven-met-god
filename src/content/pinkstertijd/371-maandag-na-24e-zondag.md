---
path: /371
title: '371: MAANDAG NA DE 24e ZONDAG'
tag: pinkstertijd
content: ../styling.md
sortIndex: 371
---

## God niet alleen II

Het werk dat wij hier op aarde verrichten is bedoeld als een levende, liefdevolle dienstbaarheid aan Hem die onze Schepper is. Onze bereidheid tegenover zijn heilige wil, onze _vrijwillige_ overgave, is zijn eer en glorie. Tegelijkertijd strekt deze arbeidzaamheid, deze ijver in de dienst van God, ons tot geestelijk voordeel. Wij vergoddelijken, als het ware, hoe langer hoe meer, dat wil zeggen onze eenheid met Hem wordt groter.

1\. Alles wat wij doen steunt op de kracht die God ons gaf. In onze geestelijke opgang naar Hem is het _zijn genade_ die ons wekt, die ons aansporend, troostend, steunend begeleidt en _zijn genade_ geeft de volharding.

Toch leert de schrift ons onmiskenbaar duidelijk dat tegelijkertijd alles ook van onze wil afhankelijk werd gesteld. Er is reden om te huiveren: _bewerkt uw heil met vrezen en beven_ (Fil. 2:12), maar tegelijk een reden tot grote dankbaarheid en blijdschap. God acht ons z√≥ hoog dat Hij de eeuwige vreugde, de graad van onze heiliging, de mate van glorie die wij Hem hier en in eeuwigheid zullen geven, van ons afhankelijk heeft gesteld. Wij zijn vruchtbare of onvruchtbare bodem, naar verkiezen.

_De bodem immers,_ zegt Paulus, _die de overvloedig neervallende regen heeft opgezogen en nuttig gewas voortbrengt voor hen door wie hij werd bebouwd, hij ontvangt zegen van God; maar zo hij distels en doornen voortbrengt, wordt hij afgekeurd en is de vloek nabij die uitloopt op verbranding._ (Hebr. 6:7,8) De apostel wist uit ervaring hoezeer hij had moeten zwoegen om te worden wat hij uiteindelijk was: _door Gods genade ben ik wat ik ben, en de genade die Hij mij schonk, is niet ijdel geweest, maar meer dan alle anderen heb ik gezwoegd; niet ik, maar Gods genade met mij_. (1 Kor. 15:10)

En op zijn beurt wijst hij er nu zijn gelovigen op, dat de aanbiedingen van God, zijn influisteringen en aansporingen niet verwaarloosd mogen worden. _Wij vermanen u, Gods genade niet vruchteloos te ontvangen._ (2 Kor. 6:1) Het bewustzijn dat in feite dus alles mede van onze ijver afhankelijk wordt gesteld, kan ons in hoge mate aanvuren. _Wees niet zorgeloos met de genadegave die gij bezit,_ schrijft Paulus aan zijn leerling Timotheus. (1 Tim. 4:14)

2\. _Twee dingen,_ volgens het bekende woord van de heilige Thomas, _zijn er nodig voor het eeuwig leven: de genade van God en de wil van de mens._ Dit is waar voor de redding van iedere ziel, maar het blijft ook waar bij haar groei en ontplooiing. Wij zijn geen planten: ons geestelijk leven vraagt de verzorging en de toeleg van verstand en wil naast Gods genade.

_God helpt hen die zich tot Hem wenden; die zich van Hem afwenden laat Hij in de steek._ (August.) Wij worden dus voortdurend vermaand om zelf ijverig ons best te doen overal waar het onze geestelijke belangen betreft.

_Wat gij alleen door beheersing van uw neigingen kunt krijgen, verwacht dat niet van het gebed met een onbeheerste neiging,_ zegt de heilige Ignatius. Deze heilige is diep overtuigd van de waarde die er ligt in de menselijke medewerking bij het heiligingsproces.

_Als menigeen eens wist,_ aldus een van zijn bekende uitspraken, _wat God van hem wil maken, indien hij maar in het beslissende uur van zijn leven naar de stem van de genade luisterde!_

_Doet gij_ (mijn zusters) schrijft Teresia van Avila, _wat gij kunt, dan zal de Heer u zo manmoedig maken, dat zelfs mannen er verbaasd over zullen staan._

Dit is de adel van iedere menselijke ziel: haar medewerking met God. Hij roept ons tot heiligheid. Hij legt ons de te nemen maatregelen voor, die _wij_ kunnen treffen. Hij geeft ons de middelen in handen die _wij_ kunnen gebruiken: wie zou God nog iets mogen verwijten als hij _niet_ heilig wordt?

_God die mij geschapen hebt en mij hebt verlost... wil uw werk van liefde in mij voltooien en wek mijn arme wil op tot een volkomen en volhardende medewerking met uw liefdeplannen. Amen._
