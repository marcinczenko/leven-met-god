---
path: /232
title: '232: DINSDAG NA DE 4e ZONDAG'
tag: pinkstertijd
content: ../styling.md
sortIndex: 232
---

## Het lijden van deze tijd

Voor ons allen blijft een probleem: het lijden van deze tijd. Het blijft een probleem... tenzij wij in de _aanvaarding_ de oplossing en de verklaring vinden en zelfs... de blijdschap.

Paulus wijst ons daarop, helder formulerend in het epistel van zondag: _want ik houd het er voor, dat het lijden van deze wereld niet kan opwegen tegen de heerlijkheid, die ons geopenbaard zal worden_. (Rom. 8:18)

Hij ontkent het lijden niet. Ook de Kerk heeft ons nooit geleerd, het lijden niet te zien. Wij behoeven niet ongevoelig te zijn voor het lijden, wij behoeven het niet te bagatelliseren en te zeggen, dat het verbeelding is of schromelijk overdreven. Ook de goddelijke Redder zelf, Hij _die weet wat lijden is_, en ons voorging met het dragen van een ongehoord zwaar kruis, zegt ons niet, dat wij het lijden moeten ontkennen. Hij verbiedt ons ook het klagen niet.

Maar slechts in het volgen van zijn voorbeeld zullen wij kracht vinden om het te dragen ter ere van God en tot ons eigen welzijn. _Christus heeft voor ons geleden en u een voorbeeld nagelaten, opdat gij in zijn voetstappen zoudt treden._ _Hij hoonde niet, als Hij werd gehoond, Hij dreigde miet, als Hij leed..._ (1. Petr. 2:21-23)

Hoe komen wij tot een dergelijke heldhaftigheid? Door liefde! Draagt een moeder niet stilzwijgend het leed om haar kind? De liefde weet alles te dragen, en hoe inniger onze liefde tot Jezus wordt, des te geduldiger zullen wij zijn bij het dragen van zijn kruis.

2\. Het dragen van zijn kruis, was vruchtbaar voor het leven van de zielen. Als wij met Hem lijden uit liefde tot Hem en in vereniging met Hem, wordt ook ons lijden vruchtbaar voor de wereld. Het lijden draagt verder dan het gebed. Het lijden is het zuiverste bewijs van de liefde.

Maar intussen blijft toch waar, dat wij zeer zwakke mensen zijn, die alleen door Hem in staat zijn tot iets, wat zo ver onze natuurlijke krachten te boven gaat.

_Verheugt u veeleer, naarmate gij deel hebt aan het lijden van Christus, opdat gij ook blijde moogt juichen, als zijn glorie verschijnt._ (1 Petr. 4:13) Het argument van Paulus leidt ons in dezelfde richting. _Het lijden van dit leven kan niet vergeleken worden bij de heerlijkheid, die wij straks zullen genieten._

Dit leven isÂ·kort en het leven van straks kent geen einde. Met dit leven gaat ook zijn kortstondige (en vaak zo gemengde) vreugde voorbij. Maar wat geleden is voor Jezus en met Jezus, blijft. De liefde aan Hem betoond, vergaat nooit meer, zij blijft in zijn geheugen onuitgewist. Hij zal zijn beloning afmeten aan onze offervaardigheid, dat wil dus zeggen, aan onze daadwerkelijke liefde.

Wanneer dus de beproeving aan onze deur klopt, richten wij dan onze gedachten naar Jezus, die in zijn lijden, voor ons de kracht heeft verdiend, die wij nu zo dringend nodig hebben.

_O lieve Heer, die zoveel hebt verduurd, Gij weet hoe gevoelig ik ben en hoezeer ik lijd. Wees mij genadig, opdat ik alle lijden aanvaarden moge uit uw hand en alles leer dragen, omdat ik U zo liefheb, omdat Gij uit liefde voor mij zo hevig hebt geleden. Amen._
