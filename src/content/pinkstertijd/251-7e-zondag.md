---
path: /251
title: '251: 7e ZONDAG NA PINKSTEREN'
tag: pinkstertijd
content: ../styling.md
sortIndex: 251
---

## Redding door Jezus Christus

Het is wel een zeer menselijke klacht die Paulus uit in zijn brief aan de Romeinen: _ik weet dat er niets goeds in mij woont, ik bedoel in mijn vlees. Zeker, het willen is in mij wel aanwezig, maar niet het doen van het goede... Naar de inwendige mens schep ik behagen in Gods wet, maar in mijn ledematen bespeur ik een andere wet, die strijd voert met de wet van mijn rede en die mij gevangen houdt in de wet van de zonde..._  
_O rampzalig mens die ik ben! wie zal mij verlossen van het lichaam des doods? God zij dank, het geschiedt door Jezus Christus onze Heer._ (Rom. 7:18-25)

Iedereen kan het de grote apostel nazeggen: _ik weet dat er niets goeds in mij woont..._

En in zekere zin is het een voorrecht dat in alle oprechtheid te kunnen en te durven belijden. Het bewustzijn van eigen onvermogen, van eigen zwakheid, nietigheid en zondigheid is een effect van Gods genade; het is het begin van de ware nederigheid en... het voert naar Christus.

1\. Het inzicht in eigen zedelijke ellende doet de nood gevoelen aan een Verlosser, aan een Redder. _Wie zal mij verlossen?_ roept Sint Paulus. _God zij dank, het gebeurt door Jezus Christus._

Nooit is de kans op een waarachtig vertrouwen zo groot als wanneer wij de volstrekte mislukking zien van eigen pogingen. Als eigen (gewaande) grootheid hopeloos ineenstort en wij telkens moeten erkennen _dat wij zondaars zijn_, wordt de roep om Christus' ontferming, om zijn machtige invloed en zijn reddende hulp veel inniger. Velen leren pas bidden en vertrouwen als de nood (vooral de geestelijke nood) hen tot de grenzen van de wanhoop heeft gevoerd. De apostel trekt hieruit de conclusie voor de gehele christenheid: _voor hen_, zegt hij, _die Jezus Christus toebehoren, bestaat er dus thans geen verdoemenis meer_. Dat is de bevrijdingskreet. Hij, de Redder, heeft over alle duistere machten gezegevierd en komt ons halen voor het eeuwig geluk.

Geen heidendom, geen Jodendom, zo heeft Paulus uitvoerig betoogd, kan ons redden. Het heil is alleen in Jezus Christus. De ene (de eigenlijke) angst, die van de eeuwige verdoemenis, is weggenomen. Wij zijn door Hem gered, wij zijn gelukkige kinderen van God, met de verwachting van de erfenis hierboven die een eeuwig geluk bevat, dat onverwoestbaar zal blijven voortbestaan.

Wat hebben wij diepe redenen tot dankbaarheid en tot blijdschap! Het leven is niet somber meer, sinds wij dit weten. Wij mogen vol geluk en vreugde iedere dag uit Gods hand aanvaarden. Want wij zijn gered, wij stappen in de richting van de eindeloze zaligheid. Zo geeft de Meester ons door zijn liefde die ons verloste van de eeuwige ondergang, een schat van levensmoed, van kracht en apostolische (dat wil zeggen, van uitstralende) blijdschap.

2\. _Voor hen die Christus toebehoren,_ zegt Sint Paulus. Wij behoren Christus werkelijk toe.

Wij zijn door Hem veroverd (in principe) door zijn kruisdood. Hij heeft alle zonden weggenomen, hij heeft de aanklacht zowel als de veroordeling voorgoed vernietigd. Maar nu is het onze taak die gunst te aanvaarden en ze te beleven.

_Zozeer heeft God de wereld liefgehad, dat Hij zijn enige Zoon gegeven heeft,_ zegt Christus bij Sint Jan, _opdat allen die in Hem geloven, niet verloren zouden gaan, maar het eeuwig leven zouden hebben._ (Joh. 3: 16)

Wij zijn gedoopt, wij behoren Jezus toe als ledematen van zijn mystiek Lichaam. Maar al heeft de Vader zijn Zoon gegeven en Christus ons de genade van het doopsel gebracht, wij moeten Hem _toch willen toebehoren_. Hij vraagt van ons een werkdadig, _een levendig geloof_. Het gaat om het dagelijks leven met Jezus Christus, om het leven uit het geloof want d√†t is de eigenlijke gerechtigheid (de rechtvaardige leeft uit het geloof, Rom. 1:17), die God behaagt.

_De wet van de Geest - een wet van leven in Christus - heeft ons bevrijd van zonde en dood._ (Rom. 8:2)

_Leven in Christus Jezus_ dat doen we door dagelijks ons geloof in Hem te vernieuwen en te bevestigen. Het blijkt uit ons gebedsleven, het mee-offeren van de heilige mis, het ontvangen van de heilige communie en de vaak herhaalde herinnering aan Hem in wie wij onze Redder erkennen.

_Leven in Christus Jezus,_ zo, dat zijn Geest - de wet van de Geest, zegt Paulus - in ons heerst en regeert, betekent een grenzeloos _vertrouwen_ stellen op Hem. Maar ook dat vertrouwen is (wel genade, maar) geen wonder. Het vraagt goede wil: dus _willen_ vertrouwen in herhaalde en telkens vernieuwde overgave, willen steunen op Hem, dat is: alles van Hem verwachten. _Leven in Christus Jezus,_ is vooral Hem _liefhebben_.

De liefde groeit door de frequente ontmoeting, door het herdenken, door het zien, door... te beminnen en door vele daden van liefde te stellen. En de mensen zijn voor ons altijd het eerste object, waaraan wij onze waarachtige liefde voor Hem kunnen tonen door woorden en daden van goedheid.
