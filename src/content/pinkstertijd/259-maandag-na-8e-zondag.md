---
path: /259
title: '259: MAANDAG NA DE 8e ZONDAG'
tag: pinkstertijd
content: ../styling.md
sortIndex: 259
---

## Vlees en geest

Met zijn zin voor scherpe tegenstellingen spreekt Paulus over het vlees en de geest als elkander volstrekt vijandige machten.

Het zijn voor hem woorden die de twee onverenigbare waarden symbolisch voorstellen: het hemelse waartoe wij geroepen zijn en het aardse dat ondanks onze hemelse roeping toch zijn eisen stelt en ons vaak naar beneden trekt.

Onze vrije wil en Gods genade stellen ons in staat, _de geest en daarmede onze roeping tot heiligheid_ en _vereniging met Christus_ tot de overwinning te voeren. De zwakheid van onze wil, de behaaglijkheid van het zich laten gaan, de bekoring door de duivel gesuggereerd, kunnen echter de hoogste waarden en het gehele leven in gevaar brengen.

1\. _Broeders,_ zegt hij in het epistel van zondag, _wij zijn niet aan het vlees verplicht om naar het vlees te leven._ Al het lagere, het zondige zelfs kan zich wel opdringen, maar niets gebiedt ons daarvan de slaaf te worden. Wij hebben een vrije wil.
Integendeel: _zo gij leeft naar het vlees zult gij sterven, maar zo gij door de Geest de werken van het lichaam doodt, zult gij leven_. (Rom. 8:12-17) De _weg van de minste weerstand is de weg van de ondergang_. Stijgen is altijd moeilijk voor onze gemakzuchtige natuur, vooral als het een stijgen in werkelijkheid is, waartoe wij worden geroepen, en niet een stijgen naar de schijn. Het werkelijk groeien voor God, of het werkelijk principieel zijn, zichzelf in werkelijkheid overwinnen vooral als het op volharding aankomt, kan ons zeer veel moeite kosten.

Maar God komt ons te hulp. Gij zult leven, zegt Paulus, gij zult het eeuwig leven vinden, als gij met behulp van de heilige Geest die in u woont, de eisen van uw lichaam weet te beheersen. Het is goed dit te weten: zonder zelfverloochening is er geen dieper leven en geen eeuwige zaligheid.

2\. Wij zijn kinderen van God. Maar deze eretitel vraagt dat wij ook in werkelijkheid als Gods kinderen leven. Dit is iets wat onze persoonlijke macht en inspanning ver te boven gaat. _Wie zich laat leiden door Gods Geest, die is kind van God._ Gods Geest leidt ons als wij _mensen van gebed_ weten te zijn. Als het ons niet teveel is, gebedsgeest aan te kweken door ingetogenheid en regelmaat van leven, als wij ons aan Gods heilige Moeder durven toe te vertrouwen en rekenen op haar voorspraak, dàn domineert Gods Geest in ons, dàn worden wij door de heilige Geest geleid. Ook dan zal steeds meer de werking van zijn zeven heilige gaven zich in ons doen gevoelen, en worden wij ook in dit leven stilaan op inniger Godsvereniging voorbereid.

_Want gij hebt geen geest van slavernij ontvangen om terug te vallen in de vrees, maar de geest van kindschap, waardoor wij roepen: Abba, Vader._ Geen slavernij: wij zijn tot vrijheid geroepen, wij zijn verlost. Maar alle zonde is slavernij; vrees is vaak zo onbestemd, ze kan een echt heidense oorsprong hebben. Vrees past zeker ons niet die juist in het grote Godsvertrouwen een bron van blijdschap en van geluk zien. Vrees past niet bij het kindschap, wij mogen tot God _Vader_ zeggen. Hij zal ons helpen in alle nood.

_De Geest zelf getuigt met onze geest, dat wij kinderen zijn van God._ De heilige Geest die in ons leeft en in ons werkt, getuigt met onze geest dat wij Gods kinderen zijn. Wij weten het, wij geloven het, en in ons komt de heilige Geest die overtuiging steeds meer bevestigen en ons zeggen: gij zijt inderdaad het kind van God.

_Zijn wij kinderen dan zijn wij erfgenamen tevens, erfgenamen van God en mede-erfgenamen van Christus._

Dit is onze grote rijkdom: dat het leven, als de heilige Geest daarvan de leiding heeft, ons voorbereid op de eeuwige erfenis van onuitsprekelijk geluk hierboven. Samen met Christus zullen wij dat geluk genieten. Wij beleven het hier langzaam aan, meer en meer. De verlossingsgedachte en het geloof aan het kindschap (en daarmede diep in ons het goddelijk leven), ontwikkelen zich al verder.

_O heilige Geest, die de harten heiligt die Gij hebt voortgebracht, laat mij meer en meer leven onder uw weldadige leiding. Zo zal ik steeds meer een getuigenis zijn in al mijn doen en laten van Gods grootheid, van zijn glorie; zo zal ik ook tot welzijn van anderen iets mogen uitstralen van uw goddelijke heerlijkheid. Amen._
