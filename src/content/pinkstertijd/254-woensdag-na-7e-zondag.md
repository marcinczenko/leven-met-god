---
path: /254
title: '254: WOENSDAG NA DE 7e ZONDAG'
tag: pinkstertijd
content: ../styling.md
sortIndex: 254
---

## Beantwoord ik zijn liefde?

_Jezus vergeet ons nooit en wij vergeten Hem elk ogenblik. Hoe kan men zo bemind worden en toch niet liefhebben?_ (Langbehn.)

De liefde van Jezus Hart is de liefde van iemand die volmaakt op de hoogte is, iemand die... alles weet; iemand die dus alle diepten kent, ook de donkere diepten van het menselijk hart en die _toch_ dit mensdom omhelst en vurig liefheeft. Hij heeft ons _toch_ lief. Omdat de liefde van Christus, de liefde van dàt Hart zó onvergelijkelijk en zo biezonder is, zo moederlijk teder en zo offervaardig, daarom bleef zij voor altijd in het geheugen van de mensen gegrift...

Christus wordt nooit vergeten (Adam, _Jezus Chr._) Zijn liefde spreekt ook nu nog, na eeuwen. _De daden van Christus hebben de eeuwen overleefd, omdat het daden waren van het Hart. Zijn woorden klinken nog na (ook na eeuwen), omdat zij het leven van het hart dragen._ (Schmidt-Pauli, _Christus_)

1\. Als die liefde van Christus zo groot is en zo echt, dan is zij datgene, waaraan de mens het meest behoefte heeft. Niemand wordt zichzelf (dat wil zeggen, niemand ontplooit zich ten volle) als hij niet een warme, begrijpende, menselijke liefde ontmoet. Liefde is de grote kracht van het leven, maar ook de grote, de eigenlijke behoefte van het menselijk hart.

En nu is het niet alleen een mens, maar een God-mens, God zelf in een mens, die ons hartstochtelijk liefheeft. Voor ons is het een kwestie van aanvaarden, van diep geloof en dit veronderstelt een herhaalde en langdurige bezinning, met Gods hulp. Daaruit groeit dan de werkelijke wederliefde tot Christus op, die iedere dag gevoed wordt door de ontmoeting met Hem, door betuigingen van liefde en trouw en door het offer.

Wat God ons in Christus gegeven heeft, vraagt Hij terug: waarachtige, ongeveinsde, zuivere liefde. Dit is immers het eerste gebod en dit blijft ook het eerste gebod: _Gij zult de Heer, uw God liefhebben uit geheel uw hart._

Wij kunnen ons wel lichtelijk (en wat argeloos) verschuilen achter de vervulling van de geboden. Christus zegt immers: _als gij Mij liefhebt, onderhoudt dan mijn geboden en wie mijn geboden onderhoudt, hij is het die Mij liefheeft._

Maar de liefde gaat aan de vervulling van de geboden vooraf en zij worden uit liefde en om de liefde vervuld. Wij kunnen ons ook nog verschuilen achter de naastenliefde, het tweede gebod is immers gelijk aan het eerste, maar beide steunen zij op de éne liefde tot God.

2\. Wij hebben soms de neiging de liefde van God en de liefde tot God te ontvluchten, wellicht omdat alle liefde totalitair is en geheel ons hart opeist. Beminnen blijft het eerste en het laatste, het is het alles-samenvattende en het is alles-overtreffend.

Wie de liefde tot Jezus ernstig opvat en aan de liefde van zijn Hart tracht te beantwoorden, zoekt en vindt middelen om die liefde te uiten, en te doen groeien. En dan is de naastenliefde het allereerste gebied, waarop onze liefde tot Christus zich zuiver openbaart, en geheel ontvouwt. Maar zij behoort (het is een levensvoorwaarde) blijvend te worden gevoed uit en door het intieme en heel persoonlijke contact van ons hart met het Hart van Christus.

Goed zijn voor anderen, hen iets meedelen van Jezus' vreugde en Jezus' vrede is oerchristelijk. Zelf ondergaan wij daardoor een metamorphose. _Leert van Mij dat Ik zachtmoedig en nederig ben van Hart en gij zult rust vinden voor uw zielen._ Nederigheid en zachtheid tegenover anderen is een rijkdom voor onszelf.

_O Jezus, leer mij branden van liefde. Moge ik deze kostbare gave die ik van U ontving, en waardoor ik zelf en om U de mensen kan beminnen toch volkomen voor uw eer en het rijk van uw Hart vruchtbaar maken. Amen._
