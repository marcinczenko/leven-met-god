---
path: /238
title: '238: MAANDAG NA DE 5e ZONDAG'
tag: pinkstertijd
content: ../styling.md
sortIndex: 238
---

## Het Hart van Christus I

Hopen wil zeggen: iets verwachten. Zo kan ik hopen dat iemands liefde mij niet teleur zal stellen, of men hoopt dat hij of zij ons iets van grote waarde geven kan en wellicht ook geven wil.

1\. In die zin hopen wij op het Hart van Jezus Christus. Hij is iemand die door zijn liefde gedreven, niet kan teleurstellen, wanneer Hij eenmaal bemint.

Hij gaat in zijn liefde tot het uiterste, Hij is in zijn liefde trouw. Wij weten, dat Hij in werkelijkheid ons heeft bemind. _Dan zult gij tezamen met alle heiligen u een denkbeeld kunnen vormen van de breedte en lengte, de hoogte en diepte, en de liefde van Christus leren beseffen, die alle begrip te boven gaat._ (Ef. 3:13,19)

Dit moet duidelijk voorop staan: Hij heeft ons liefgehad, Hij heeft ons nog lief. Zonder de overtuiging van Christus' liefde is het christendom niet mogelijk; alles vervaagt en verdwijnt zelfs, als wij niet meer geloven in zijn liefde.

Daarom heeft Hij ons op dit punt zozeer gerustgesteld. _Zoals de Vader Mij heeft bemind, zo ook heb Ik u bemind._ (Joh. 15:9) _Niemand heeft groter liefde dan hij, die zijn leven geeft voor zijn vrienden._ (Joh. 15:13) Zo spreekt Hijzelf en zijn leerlingen hebben Hem zeer goed begrepen.

_Hij heeft mij liefgehad en zichzelf voor mij overgeleverd._ (Gal. 2:20) _Hij die ons bemint, die ons door zijn bloed van de zonde heeft verlost._ (Op. 1:5) _Christus heeft de Kerk bemind, Hij heeft zich voor haar overgeleverd, om haar te heiligen._ (Ef. 5:25) _Hij heeft de grootste liefde, die zonder reden bemint, die het eerst bemint, die vurig bemint, die tot de dood toe bemint: dat is de liefde van onze God._ (Lacordaire)

In Christus' Hart is een grote liefde; dat Hij zijn Vader bemint, vinden wij vanzelfsprekend, maar wat zo dringend onze aandacht vraagt is, dat Hij als mens de mensen bemint. Zijn menselijk Hart is ons zeer nabij. Hij is zo diep, zo trouw in zijn liefde als een gewoon mens nooit zijn kan. Zijn liefde overtreft de liefde van alle mensen. Hij is Gods Zoon en alles in Hem is oneindig in waarde. Maar Hij bemint met een menselijk Hart en Hij heeft zich naast ons gesteld op menselijke grondslag; zo naderen wij tot Christus...

2\. Van Hem hebben wij alles te verwachten. _Zo iemand dorst heeft, hij kome tot Mij en drinke._ (Joh. 7:37)

Hij kan onze dorst naar de eeuwige goederen lessen. Hij kan ons inwendig sterken en vervullen van de heilige Geest; Hij wil in ons wonen door het geloof, Hij wil ons bevestigen in de liefde tot God en de mensen. Is dat alles niet hoogst belangrijk? _Moge Hij naar de rijkdom van zijn glorie u verlenen, krachtig naar de inwendige mens te worden gesterkt door zijn Geest; dat Hij Christus in uw harten doe wonen door het geloof; dat gij geworteld moogt blijven en gegrondvest in liefde._ (Ef. 3:16-17) Waar zijn kracht ingrijpt, is er nog alles voor ons te verwachten; omdat er nog alles van ons te maken is.

En deze geestelijke rijkdom verwachten wij van zijn Hart. Dat Hart is het symbool van zijn liefde. In dat Hart leeft en spreekt voor ons zijn liefde. Zijn Hart vereren is zijn liefde vereren en geheel de Christus vereren. De liefde tot zijn Hart gaat tot de gehele Christus en daarom is ook het gebed tot zijn Hart een gebed tot alles wat dat Hart bevat en ontroert... Wie tot Christus' Hart bidt, bidt tot Hem zelf, tot de oneindig liefdevolle, medelijdende Verlosser.

De hoop op Hem is volkomen gewettigd en meer dan gewettigd. Hij heeft met een nooit falende of aarzelende liefde bemind, Hij bemint altijd en zijn liefde is de bron van de enige redding voor ons allen.

_O Hart van Christus, diep als de zee, eindloos in deernis voor het wereldwee; 't zijn de oude lusten, 't is de oude smart, leer ons toch rusten God, aan uw Hart._ (Jos v. Wely)
