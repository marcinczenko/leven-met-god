---
path: /260
title: '260: DINSDAG NA DE 8e ZONDAG'
tag: pinkstertijd
content: ../styling.md
sortIndex: 260
---

## Ons offer

_Neem Heer, wij smeken het U, de gaven aan die wij U door uw mildheid mogen aanbieden ..._ De kerk liet ons in de mis van zondag tot God bidden _dat Hij onze gaven moge aannemen_. Het heilig misoffer is God altijd welgevallig: als zijn eigen Zoon zich voor ons aanbiedt, dan ontvangt God het enige offer dat in waarachtige zin voor Hem waardevol kan heten. Deze eerbetuiging, deze voortzetting van Jezus' offer op Kalvarië is God altijd welkom. Wij bidden nochtans dat Hij het moge aannemen: het is namelijk tegelijk _ons_ offer. Wij bieden Jezus aan, _wij_ mogen iedere dag tot God gaan en Hem zeggen: neem Heer, wij bidden het U, dit offer van ons aan, dit offer dat uw eigen Zoon is.

_Wij offeren_, in de mate dat wij ons aandachtig aansluiten bij de priester. Hij bidt bij deze offerande _voor allen die hier aanwezig zijn en voor alle gelovige christenen, opdat het (dit offer) mij en hun allen moge strekken tot heil en eeuwig leven._

1\. _Wij bieden U de kelk aan van het heil o Heer! opdat hij moge opstijgen voor onze zaligheid en die van de gehele wereld._

_Ontvang heilige Drieëenheid deze offerande, die wij U opdragen ter herinnering aan het lijden, de verrijzenis en de hemelvaart van onze Heer Jezus Christus..._ Maar wij sluiten daarbij onszelf en al het onze in. Het is een voortreffelijke gedachte van de Kerk dat zij ons onszelf en alles wat wij hebben iedere dag aan God laat opdragen. Wij bieden Hem aan wat wij uit zijn mildheid hebben ontvangen. Iedere dag offeren wij Jezus op, en met Jezus onszelf, die met de goddelijke Verlosser één geheel uitmaken. Wij offeren al het onze op alles wat God ons ooit heeft gegeven.

Deze opdracht, deze overgave, onttrekt ons iedere dag - als wij zelf het willen - aan de sfeer van de wereld, aan onszelf, aan de duivel. Het onttrekt ons niet absoluut (het leven blijft een strijd), maar iedere dag kunnen wij ons, onze dierbaren, ons bezit ons werk in de eenheid met Jezus, ons hoofd, aan de Vader geven, Hem toewijden, bij Hem veilig stellen. Dit offer is onze eerbetuiging aan de goddelijke majesteit; het teken van onze onderwerping en van onze afhankelijkheid. Het is tegelijk het offer van onze liefde.

2\. _Dat deze heilige mysteriën, door de werkdadige invloed van uw genade ons in de omgang van het tegenwoordig leven mogen heiligen en ons voeren tot de eeuwige vreugde._

Wij bidden Gods genade af door dit heilig offer. Er is geen krachtiger gebed dan het offer van Jezus Christus. Dit is de Godsaanbidding bij uitstek, hier wordt gedankt en uitgeboet op de meest voortreffelijke wijze. Maar hier wordt ook ,om genade, om hulp en bijstand, om troost en verlichting gebeden in een vorm die God behaagt.

Waarderen wij het heilig misoffer wel voldoende? Als onze waardering wat hoger lag, zouden wij dan niet wat meer tijd en... wat meer eerbied en vurigheid kunnen opbrengen voor dit offer?

Van priesters zowel als van de gelovigen vraagt dit offer de grootste aandacht en zorgvuldigheid. Moge deze genade ons _dan heiligen in dit leven_.

Er is zoveel wat onze dagelijkse levenswandel nog onvolmaakt doet zijn. Het is misschien vooral een tekort aan liefde. Daadwerkelijke (doorgevoerde) christelijke liefde is nog steeds te zeldzaam onder ons. Zij is niet alleen een sieraad voor de gemeenschap, zij is niet alleen een hoge weldaad voor anderen en een vorm van zuiver apostolaat, zij is ook het uitgelezen middel tot zelfhervorming en zelfheiliging.

Dan zal dit offer ons ook voorbereiden op en binnenvoeren in de eeuwige vreugde. Het is stellig de moeite waard, dat wij ons aan de hand van deze liturgische gebeden weer eens ernstig bezinnen op de waarde van de heilige mis.

Wanneer zal ons kloosterlijk of priesterlijk leven zijn volle bloei beleven in de allernauwste vertrouwelijke omgang met Jezus? Alleen wanneer wij ons zijn gevoelens hebben eigen gemaakt. Dit offer maakt ons met Hem, met zijn offerbereidheid, met zijn liefde voor de Vader en voor de mensen, dagelijks meer vertrouwd.

_Wil, o allerliefste Jezus, ons die heilige gesteltenissen geven die ons aan ons zelf onttrekken. Wil door uw genade ons tot die heiligheid brengen waartoe Gij ons geroepen hebt. Laat ons uw werktuig zijn van liefde en apostolaat. Wilt Gij zelf door onze deelname aan uw offer die gaven in ons tot rijpheid en ontwikkeling brengen die wij zo gemakkelijk verwaarlozen._  
_Laat uw liefde in ons volkomen zegevieren. Amen._
