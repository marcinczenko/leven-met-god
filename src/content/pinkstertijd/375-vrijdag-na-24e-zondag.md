---
path: /375
title: '375: VRIJDAG NA DE 24e ZONDAG'
tag: pinkstertijd
content: ../styling.md
sortIndex: 375
---

## Wie in Mij gelooft...

Op het woord van de Zaligmaker aan Martha: _Uw broeder zal verrijzen,_ zegt Martha voorzichtig: _ik weet dat hij verrijzen zal bij de verrijzenis op de jongste dag_. (Joh. 11:1-27) Christus geeft haar ten antwoord: _Ik ben de verrijzenis en het leven, **wie in Mij gelooft**, ook al is hij gestorven, zal leven en al **wie gelooft in Mij** zal niet sterven in eeuwigheid._

1\. _Ik ben de verrijzenis en het leven._ Hoevelen zijn niet getroost door de loop der eeuwen heen, op dit woord van de Meester? Bij het verlies van een dierbaar kind, een man of een vrouw, klonk het zo dikwijls aan de lijkbaar: _Ik ben de verrijzenis en het leven,_ Ik houd het leven in handen, Ik geef het weer terug. Er is een feestelijk weerzien in de eeuwigheid.

En ook wij zelf mogen daarop bouwen. Ook voor ons komt het einde, misschien zeer spoedig. Maar er is een belofte van Jezus Christus waarop wij rekenen als op een onvergankelijke en onloochenbare waarheid: _Ik ben de verrijzenis en het leven, wie gelooft in Mij zal leven, ook al is hij gestorven._

Ons wacht de zalige eeuwigheid hierboven; na dit tranendal, na deze jaren van zorg, van leed, van grote moeilijkheden komt het eeuwig verblijden, tenminste als wij ons hebben vastgehouden aan Hem, wiens liefde voor ons de garantie is van een eeuwig geluk.

Ook hier op aarde is Hij voor ons de verrijzenis en het leven. Hij brengt ons telkens tot vernieuwing en tot het volle leven als wij in Hem geloven.

Ook al zouden wij Hem ooit uit het oog verliezen en zelfs uit ons hart, al zouden we op een bepaald moment zijn afgedwaald, Hij is er altijd weer om ons te ontvangen, om voor ons de verrijzenis en het nieuwe leven te zijn. Wij behoeven slechts naar Hem toe te gaan en te zeggen dat wij werkelijk in Hem geloven en ons aan Hem willen toevertrouwen.

_En al wie leeft en gelooft in Mij zal niet sterven in eeuwigheid._
Leven in Hem, geloven in Hem, dat is de voorwaarde om niet te sterven in eeuwigheid.

Wie aan Christus vasthoudt, wie door Hem leven wil, zal in eeuwigheid gelukkig zijn. Maar wie Hem loslaat, wie zich van Hem verwijdert zal het leven en het geluk niet vinden. Zonder deze Herder verdwalen de schapen, zonder deze vriend zijn wij bitter, eenzaam en verlaten, zonder zijn troost zo dikwijls ongelukkig...

Hij is ook nu, voor ons de verrijzenis en het leven; Hij is dat voor ons, als wij in Hem geloven en in Hem leven.

In Hem geloven... het is een eindeloos thema...

Wanneer _geloven_ wij in Hem? Is het genoeg goede christenen te zijn, de geboden te onderhouden, de Kerk te eerbiedigen, de sacramenten te ontvangen, of is in Hem geloven en... in Hem leven, iets meer?

Het _kan_ zoveel meer _zijn_. Want het geloof kan ons zó vervullen dat het ons niet meer loslaat. Wij kunnen eerbied en liefde hebben voor zijn woord, zodanig dat wij het evangelie lezen en herlezen en ons afvragen wat Hij met dat alles (niet globaal, maar met ieder woord, ieder wonder, met iedere ontmoeting) voor ons, voor ieder van ons, dus ook voor mij bedoeld kan hebben. Wij kunnen zijn woord overwegen, er over nadenken en het op ons leven toepassen, zó dat wij de rijkdom ervan achterhalen en het in onze achting boven alle andere wijsheid staat.

2\. Wanneer is Hij ons _leven_? Wij mogen dan zeggen dat Hij de allereerste plaats in ons hart inneemt en dat Hij er wonderbare dingen in doet. Wij menen wellicht werkelijk dat wij met onze kennis van Christus, met ons geloof in Hem, zoals wij dat nu bezitten, alle mogelijkheden hebben uitgeput. Doch wij behoeven slechts te denken aan de levens van de heiligen, om te weten _hoe oneindig veel_ Hij nog in ons _zou kunnen doen_, hoezeer Hij in werkelijkheid ons leven zou kunnen uitmaken. Wij hebben Hem vermoedelijk nog nooit de volle vrijheid gelaten, wij zijn nog nauwelijks begonnen ons (geheel en al) te zijner beschikking te stellen. In Hem leven, van Hem leven is heel wat meer dan wij in onze degelijke opvatting (gemakshalve) wel plegen te geloven.

In Hem leven is iets ervaren van datgene wat Sint Paulus schreef: _ik leef, neen, zelf leef ik niet meer; in mij leeft Christus_. (Gal. 2:20)

Hij spreekt over _Christus vita vestra_, _Christus die uw leven is_. Maar het vraagt van ons liefde, geloof, de toeleg en de overgave. Wij kunnen zo rusteloos van iets vervuld zijn, zo onophoudelijk met iets bezig blijven. Waarom niet met Christus, met zijn Kerk, zijn zielen, zijn belangen, zijn liefde en zijn lijden? Want als Hij niet ons leven is geworden, zal Hij niet alles in ons kunnen doen.

Zo deze overgang te groot en te schielijk is, proberen wij dan iets meer aan Hem te denken, in liefde en hartelijke dankbaarheid. Wij zouden iets meer tot Hem kunnen opzien, tot Hem kunnen bidden. Er is wellicht ook tijd om iets over Hem te lezen, wij kunnen onszelf in die richting vormen en opvoeden.

_Zie, Ik sta aan de deur en klop._ Hij wacht op ons, op onze aandacht voor Hem, op onze liefde. Hij wil ons heiligen, en ons eindeloos goddelijk ver met zich meevoeren.
