---
path: /226
title: '226: WOENSDAG NA DE 2e ZONDAG'
tag: pinkstertijd
content: ../styling.md
sortIndex: 226
---

## Vertrouwen op Jezus Christus

Zich verwijderen van Christus, ook (en vooral) door gebrek aan vertrouwen is voor de mens een ramp. Zelfs na de zonde moet het vertrouwen de mens weer terugvoeren naar zijn God, naar de barmhartigheid van Jezus Christus.

_Vergeten wij het niet: de smart van het berouw is een wonde in ons hart die ook verzachtende balsem nodig heeft, dat wil zeggen, de hoop op de barmhartigheid van de Verlosser._ (Antonius van Padua)

Hij blijft ons altijd zoeken. Hij is ons meer nabij dan wie van de mensen ook. _De mensen veranderen snel en worden spoedig ontrouw. Christus echter blijft in eeuwigheid en staat u standvastig terzijde tot het einde toe._ (Navolging van Chr. 2:1,2)

1\. Het is moeilijk in zulk een vertrouwvolle houding tot Jezus te leven, _als men Hem niet dikwijls zoekt_.

De omgang met Jezus, het gesprek met Hem, moet ons dagelijks voedsel zijn. En meen niet dat dit moeilijk is. Onze eigen nood, de diepe hunkering naar het hogere, naar de eigenlijke hulp, naar iemand die ons boven onszelf uitheft, wijst ons reeds de weg. Wij verlangen naar de ontmoeting met iemand die begrip heeft voor onze idealen en verlangens. Jezus treedt ons tegemoet, als wij _slechts willen opzien_ naar zijn ogen en naar zijn Hart.

_Christus is ons al. Wilt gij een wonde genezen: Hij is de Geneesheer; zijt gij heet van koorts: Hij is de bron; wordt gij gekweld door een zondeschuld: Hij is de rechtvaardiging; hebt gij hulp nodig: Hij is de kracht; vreest gij de dood: Hij is het leven; verlangt gij naar de hemel: Hij is de weg; vlucht gij de duisternis: Hij is uw licht; daarom smaakt en ziet hoe zoet de Heer is. Zalig de man, die op Hem zijn vertrouwen stelt._ (Sint Ambrosius)

Ons één maken met Christus en goed weten dat Hij zich nog steeds iets, ja zelfs zeer veel, aan ons laat gelegen liggen: dat is belangrijk. Wij behoren Hem toe: Hij zal voor ons zorgen, voor ons en alles wat ons dierbaar is.

_Omdat mijn zaak Christus' zaak is, daarom ben ik er zo zeker van. Want Christus' zaak zal zegevieren, vroeger of later, bij mijn leven of na mijn dood: zoals God wil._ (Langbehn.)

2\. Het besef van eigen schuld moet nog groter vertrouwen in ons losslaan.

Hij is de Redder, Hij _wil_ redden, Hij _kan_ redden, Hij _zal_ het ook doen. Hij zal _ook mij_ redden... als ik maar vertrouw.

Copernicus liet op zijn graf de woorden plaatsen: _Niet de genade van Paulus, niet de vergiffenis van Petrus, maar de erbarming die Gij op het kruis aan de zondaar hebt verleend, schenk mij die, o Heer._

De moderne heilige van het vertrouwen, het door God gestelde nieuwe voorbeeld, blijft Teresia van Lisieux.

_Niet daarom, omdat ik voor de doodzonde ben bewaard gebleven, verhef ik mij op de vleugels van het vertrouwen en de liefde omhoog naar God._  
_O, ik voel het, zelfs wanneer ik alle misdaden van de wereld op mijn geweten had, zou ik van dit vertrouwen niets verliezen. Met een van berouw vermorzeld hart, zou ik mij in de armen van de Verlosser werpen. Ik weet dat Hij de verloren zoon zo hartelijk liefheeft, ik heb de woorden gehoord, die Hij tot de zondaars, de overspelige vrouw en de Samaritaanse heeft gesproken. Niets kan mij schrik aanjagen. Ik weet waar ik met zijn liefde en barmhartigheid aan toe ben. Ik weet dat ook de grootste massa van mijn zonden in een ogenblik verteerd zou worden, als een waterdruppel, die in een gloeiende oven valt._

Wat moeten wij hieraan toevoegen? Slechts dit ene: _Heer, Gij zijt de oneindig rijke; Gij zijt onuitputtelijk in uw barmhartigheid. Laat mij ervaren door een mateloos vertrouwen, dat uw goedheid, uw tederheid, uw hartelijke vriendschap, ook voor mij geen grenzen kent. Amen._
