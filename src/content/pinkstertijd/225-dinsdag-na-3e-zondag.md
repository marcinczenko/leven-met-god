---
path: /225
title: '225: DINSDAG NA DE 3e ZONDAG'
tag: pinkstertijd
content: ../styling.md
sortIndex: 225
---

## De kracht van God in ons

_Verlicht mijn ogen, dat ik nooit inslape in de dood; zodat mijn vijand nooit kan zeggen: ik heb hem overmeesterd._ (Psalm 12)

1\. Als God onze weg verlicht zal onze levensweg veilig zijn. Maar Hij verwacht van ons dat wij om dit licht zullen bidden. Zeker, God weet wat wij nodig hebben. Hij had ons zonder meer naar de hemel kunnen brengen, want daartoe zijn wij geschapen en dus bestemd. Hij laat ons echter hier de weg gaan van de ballingschap, en onze eigen medewerking is vereist voor heiligheid en zaligheid.

Goed weten wat wij te doen hebben, is van het allergrootste belang. En om die wetenschap, om dat inzicht behoren wij te bidden, behoren wij ons moeite te geven.

Te meer omdat wij als geestelijk volwassenen zelf verantwoordelijkheid dragen. Het is zo gemakkelijk (en weinig eervol) alles op anderen af te schuiven of zich steeds maar op adviezen van anderen te beroepen. Zijn wij dan zelf niet mondig? Zijn wij niet in staat zelf te oordelen en te handelen na ingewonnen advies? Bij die zo echt menselijke verantwoordelijkheid, kunnen wij één steun niet missen: de steun van God zelf, het licht van de heilige Geest en de stuwkracht met soms ook de troost van zijn genade.

Wij zouden fermer zijn als wij meer wilden bidden, meer in voortdurend contact bleven met de Schepper en de gever van het licht, met Hem die alle harten bestuurt en in handen houdt.

_Verlicht mijn ogen dat ik niet inslape in de dood._

Het licht van God maakt waakzaam, zodat we niet in slaperigheid en loomheid indommelen, alle geestelijk idealisme verliezen en tenslotte zouden worden tot trage, vadsige mensen; een gemakkelijke prooi voor de tegenpartij, de duivel. Wakker zijn, de ogen open houden: het moet een parool zijn op geestelijk gebied zoals in het zakenleven.

Eigen verantwoordelijkheid willen dragen en kunnen dragen is teken van volwaardigheid, van menselijke volwassenheid. Laten wij echter nooit vergeten Gods licht, dringend en vurig af te bidden.

2\. _Laat u verzoenen Heer door het aanvaarden van onze offerande en wil genadig zelfs onze weerspannige wil beheersen._

Wij vertrouwen ons zelf niet, wij zijn ons bewust dat wij tot allerlei afdwalingen in staat zijn. Daarom laat de Kerk ons bidden dat God zich moge ontfermen over ons omwille van dit offer, dat zijn eigen Zoon Hem aanbiedt en dat Hij dáárom ook, onze zwakke, onze opstandige wil naar zich toe moge buigen.

Alles is gered als onze goede wil gered is. Indien wij ons echter laten meevoeren door onze hartstocht of gril, dan blijft onze wil niet zo goed als wij zelf wel eens voorgeven.

Die wil blijft vrij: heiligheid en deugd en allerlei goede werken, ze hangen af van onze persoonlijke beslissing, van onze eigen verantwoordelijkheid. God alleen nu bezit het geheim, onze wil te leiden in Zijn richting, in de richting van Gods welbehagen, met volkomen behoud van de vrijheid die de wil van nature eigen is. God kan mijn wil dwingen zonder mijn wil geweld aan te doen, als ik nu maar eerst zijn leiding wil en af smeek. Zo volkomen is zijn souvereine macht, zo onaantastbaar zijn meesterschap. Mogen wij toch zien en ervaren dat onze afhankelijkheid dus in de meest uitgebreide zin, onbeperkt is. Wij zijn totaal afhankelijk van Hem, maar Hij laat zich inschakelen door ons. Zoals het blad wordt meegevoerd door de wind, zoals een scheepje op de uitgestrekte oceaan, zoals een donsje zweeft op de stroming van de lucht... zo zijn wij volstrekt uitgeleverd aan zijn oneindige almacht, als onze vrijheid haar hoogste triomfen gaat beleven.

Zijn almacht is liefde; Hij zelf is liefde - welk een vreugde tevens! - _Ontvang Heer geheel mijn vrijheid. Ontvang mijn geheugen, mijn verstand en geheel mijn wil. Alles wat ik heb of bezit, hebt Gij mij geschonken. Ik geef alles aan U terug en laat het geheel over aan Uw wil, opdat Gij het zoudt besturen. Laat mij slechts uw liefde en uw genade dan ben ik rijk genoeg en verlang niets anders meer. Amen._ (St. Ignatius)
