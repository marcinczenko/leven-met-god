---
path: /213
title: '213: SACRAMENTSDAG'
tag: pinkstertijd
content: ../styling.md
sortIndex: 213
---

## De heilige Communie I

Met de heilige Communie - het waardigste en heiligste Sacrament - heeft Christus ons allen iets heel biezonders willen geven. Duidelijker dan alle commentaar leert ons de bezinning op Jezus' eigen woorden, wàt Hij aan ons allen (aan u en aan mij) in dit sacrament heeft aangeboden.

Het was het sacrament van zijn afscheid. Dit brood en deze wijn, deze nuttiging zou voor ons allen moeten zijn het _memoriale passionis_, de herinnering aan zijn lijden, de herinnering dus aan wat Hij voor ons had verduurd. Dit sacrament zou de eeuwen door verkondigen hoe ver zijn werkelijke liefde de weg van het offer was gegaan.

1\. Maar over het communiceren, het eigenlijk nuttigen zegt Hij dit: _Als gij het Vlees van de Mensenzoon niet eet en zijn Bloed niet drinkt, dan hebt gij het leven niet in u._ (Joh. 6:53)

Het is duidelijk: wie in staat is zich met dit heilig Vlees en Bloed te voeden en het niet doet, dit maar voorbijgaat alsof het van geen waarde was, sluit zichzelf uit van het eeuwig heil.

De Meester is onbegrensd in nederigheid en toch kan Hij zijn goddelijke waarde en dus zijn eigen wezen niet prijsgeven. Hij vraagt (en verwacht dus ook), dat wij zijn goddelijke waarde, zijn oneindige heiligheid erkennen. Zijn gaven worden niet zo maar rondgestrooid: Hij weet wat Hij geeft en Hij rekent op onze eerbiedige erkenning.

Het is niet genoeg gedoopt te zijn, het is niet genoeg in Hem te geloven (de voorwaarde voor het goddelijk leven in ons); Hij wil dat wij zijn Lichaam en Bloed (Hem zelf) nuttigen, om dat goddelijk leven te onderhouden en te doen groeien. Daar staat echter als belofte tegenover: _Wie mijn Vlees eet en mijn Bloed drinkt heeft het eeuwig leven en Ik zal hem op de jongste dag doen verrijzen._ (Joh. 6:54)

Hij mocht zo spreken, Hij die de auctor vitae, de bewerker van het leven is. Hij heeft het bewijs van zijn macht over leven en dood zo duidelijk gedemonstreerd, toen Hij het dochtertje van Jaïrus weer tot leven wekte, toen Hij de jongeman in Naim vlak voor de begrafenis, van zijn doodsbaar liet opstaan en toen Hij Lazarus uit het graf liet komen.

Maar meer nog bleek die macht door zijn eigen verrijzenis, die Hij voorspeld had en tot aller verbazing ook volvoerde. _Wie mijn Vlees eet en mijn Bloed drinkt heeft eeuwig leven..._ Wie dit doet bezit het dus al in zich, draagt het mee; en al zal hij sterven, hij wordt toch opgewekt door Gods kracht omwille van de heiliging die uitging op zijn lichaam en zijn ziel, vanuit dit sacrament; _en Ik zal hem opwekken op de Jongste dag._ (Joh. 6:53-57)

_Ik ben de verrijzenis en het leven... wie in Mij leeft en in Mij gelooft zal in eeuwigheid niet sterven. Gelooft gij dit?_ (Joh. 11:26)

2\. De heilige communie betekent meer; zij is niet alleen een garantie voor de toekomst, zij biedt de (onmisbare) hulp voor een heilig leven hier op aarde. _Want mijn Vlees is waarlijk spijs en mijn Bloed is waarlijk drank._ Wij leven door Hem en in Hem.

Zoals het stoffelijk voedsel het lichaam voedt, kracht en blijdschap geeft, het onderhoudt en herstelt, zo ook dit sacrament. Het is voedsel voor de ziel, die daarvan dus leeft, die daardoor sterk wordt en daarin vreugde vindt.

Dit geestelijk voedsel echter is toch weer anders dan het stoffelijk voedsel. Wie eet om zijn lichaam te voeden, dient te weten wat hij eet; hij vraagt of het goed en voedzaam is en kan dan verder gerust met zijn aandacht elders zijn. Dit hemels voedsel richt zich tot de geest en vraagt een veelvuldige en innige aandacht; het vraagt eerbied en gebed, diepte en bezinning. Dat is nu eenmaal niet de aard van dit goddelijk voedsel verbonden: het is Jezus zelf.

Er volgt niet uit dat deze heilige communie in ons komt als in een heilige ciborie. Het is heel anders. Hoe rein en heilig wij ook willen zijn, Christus rust in ons niet als in een gouden beker. Wij ontvangen Hem niet statisch, maar dynamisch. Dat wil zeggen: Hij wil in ons iets doen, Hij wenst (met onze medewerk1ng) iets tot stand te brengen. Wij zullen (nog veel meer dan door lichamelijk voedsel) door Hem zelf worden gesteund, geholpen en gedreven, maar ook met Hem iets mogen opbouwen. Wij ontvangen de levende Christus. Hij leeft in ons door de heilige communie. _Niet ik, maar Christus leeft in mij_, zegt Paulus.

De goddelijke werking is min of meer (maar gewoonlijk in een ruime mate) van onze ijver en onze liefde, van onze goede wil afhankelijk. Wie Christus ontvangt, zoals hij kan, met groot verlangen Hem blijvend als een goddelijke dynamiek in zich te bezitten, geeft de heilige communie de grootste kansen een levenwekkend voedsel voor hem te zijn.

_O Jezus, laat uw heilig Lichaam en Bloed mij sterken en heiligen en mij steeds meer omvormen in U. Amen._
