---
path: /194
title: '194: ZATERDAG NA HEMELVAART'
tag: pinkstertijd
content: ../styling.md
sortIndex: 194
---

## Wij zijn zonder de heilige Geest te zwak

Niemand zal het - door eigen ervaring geleerd - overdreven vinden als men zegt dat wij in ons bovennatuurlijk leven zo dringend behoefte hebben aan een Gids. Wij zouden vaak zo graag geholpen worden, een beetje gedreven zelfs; wij hebben een Helper nodig, iemand die ons telkens opricht.

Dat is nu de taak van de heilige Geest in ons. En zijn werkwijze is des te meer voelbaar, zij grijpt dieper in, naarmate wij meer naar die heilige Geest verlangen en proberen om beter op Hem afgestemd te zijn.

1\. Wij weten het door de ervaring in ons zelf en bij anderen die ons over hun zieleleven spreken, hoe dikwijls wij moeten zoeken en tasten en als van duisternis omgeven zijn. Vaak voelen wij ons koud en onverschillig, ook zwak en laf ten opzichte van het bovennatuurlijke. Niets zou zo weldadig voor ons zijn als de voortdurende verwezenlijking van Jezus' belofte in ons. _Als gij Mij liefhebt, onderhoudt dan mijn geboden._ Wij willen zijn geboden onderhouden en wij menen dat wij Hem werkelijk liefhebben, al ontbreekt er nog veel aan onze getrouwheid. Al is onze liefde naar onze smaak nog te lauw en te onstandvastig, zij gaat toch zeer beslist vóór alles uit naar Hem. Wij willen Jezus Christus, en Hem alleen. Wij vertrouwen daarom, dat Hij verder voor ons zorgen zal en zijn belofte gestand zal doen. Hij zegt immers: _dan zal Ik de Vader bidden en Hij zal u een andere Helper geven om bij u te blijven voor eeuwig. Het is de Geest van de waarheid..._ (Joh. 14:15,16,17)

Als wij ons vurig gebed tot Jezus richten, _dat Hij ons die Geest moge geven_; _dat wij zo dringend naar die Geest van waarheid en van liefde verlangen_... dan moet Hij ons wel verhoren. Hij heeft ons die Geest beloofd... en die belofte is ook voor ons bedoeld; wij zullen, zonder die Geest, Christus' werk in ons nooit voltooid zien.

2\. Alle mogelijke uitwendige hulpmiddelen blijken onvoldoende te zijn, indien wij inwendig niet verlicht, en versterkt, verwarmd en bewogen worden. Dat doet de Geest die in ons werkt. Van Hem komen alle goede ingevingen en die geheime (soms onverwachte) aantrekkingskracht naar het goede; van Hem zijn die opwekkingen; herinneringen en aansporingen die ons verwijderen van het kwaad en bijna onbewust doen verlangen naar het goede. Hij is het die gevoelens van heilige vrees voor het kwaad suggereert en droefheid over begane fouten en zonden; Hij is het die tot ons heil ons inwendig verwijt en bestraft. Van Hem ook komt het vaak zo plotselinge en biezondere licht over de waarheden van het geloof, over dwaalwegen, vergissingen en de goede middelen tot geestelijke voortgang. Wij kennen allen wel de inwendige vermaningen, soms de troostvolle aanmoediging en ook de opwekking tot volharding, als iets ons aanvankelijk te moeilijk toeschijnt.

Soms dringt Hij aanhoudend en langdurig aan tot het goede en het betere. Als wij de roeping tot de heiligheid al sinds lang uit het gezicht en uit het geheugen hadden verloren, plaatste de heilige Geest ze ons soms weer voor ogen, zó helder, zó veelbelovend, zó aantrekkelijk, dat wij ondanks alles, het opnieuw durven te wagen en te doen.

Hij weet aannemelijk en aanvaardbaar te maken, wat onze natuur zo geweldig tegenstaat. Hij doet ons (weer) voldoening en vreugde vinden in gebed en in allerlei oefening van deugd. Hij is de aanvulling in alles. Hij de _consolator optimus_; de _dulcis hospes animae_, _de beste Vertrooster, de zoete Gast van onze ziel_. _De Geest komt onze zwakheid te hulp. Want wij weten niet eens, wat wij behoren te vragen; maar de Geest zelf smeekt voor ons met onuitsprekelijke verzuchtingen._ (Rom. 8:26)

_O heilige Geest, ons door Christus beloofd en gegeven, neem uw intrek in mijn ziel, maar omdat Gij daar reeds aanwezig zijt, vraag ik U, wees daar nog meer tegenwoordig, werk dieper in mij, opdat ik in alles U moge behagen en uw inspraken altijd moge volgen. Amen._
