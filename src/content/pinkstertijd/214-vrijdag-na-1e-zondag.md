---
path: /214
title: '214: VRIJDAG NA DE 1e ZONDAG'
tag: pinkstertijd
content: ../styling.md
sortIndex: 214
---

## Gods grootheid verkondigen

_Ik zal al uw wonderbare werken verhalen: ik zal mij verblijden en mij in U verheugen, ik zal uw naam lofzingen, o Allerhoogste._ (Ps. 9:2-3) Deze woorden vormen de communie uit de mis van verleden zondag.

Het kan misschien voor ons een vraag zijn, hoe _wij_ Gods wonderbare werken kunnen verhalen. Wij vinden zo zelden wellicht een goede gelegenheid om dat te doen.

Van de apostelen zeiden de toehoorders, toen zij hen op het Pinksterfeest hoorden preken: _wij horen hen in onze eigen taal Gods grote werken verkondigen: loquentes magnalia Dei_. (Hand. 2:11) En al die verschillende volken: Parten, Meden, Elamieten en vele anderen verstonden hen en begrepen dat die leerlingen van Christus vol waren van God en dus van Hem moesten getuigen. Zij raakten zo zeer onder de indruk van dat getuigenis, dat op die eerste dag drieduizend mensen zich lieten dopen.

1\. Wij zullen nooit gelegenheid vinden om over God te spreken, _om de wonderbare werken van God te verhalen_, zoals de psalmist zegt, _wanneer wij zelf daarvan niet vervuld zijn_. Dat is wel de eerste voorwaarde, waaraan voldaan moet worden: zelf leven met God, vol zijn van Hem, dankbaar voor zijn weldaden, levend in grote geest van geloof.

Wie geen diep geestelijk leven heeft, voelt ook de behoefte niet aan een geestelijk gesprek en zal de weldadigheid daarvan niet vermoeden. Dan is er van zelf geen kans om Gods voorzienigheid te prijzen of de heerlijkheid van zijn genade; dan spreekt men niet over het verlangen naar een zuiverder leven of over onthechting en de vereniging met God.

Maar, wij weten toch, dat dit geestelijk gesprek metterdaad een verkondiging van _Gods wonderbare werken_ is. Zijn wij met deze vorm van Godsverering wel vertrouwd? Wij zijn o zo terughoudend om over godsdienstige en geestelijke zaken te spreken... _te_ terughoudend wellicht. Toch is dit gesprek een voortreffelijke wijze om een werkelijk menselijke ontmoeting te beleven. En degenen die deze praktijk uit hun ervaring kennen zeggen ons, dat dit een uitmuntend middel is tot geestelijke vooruitgang. Het is vaak, ook als contactvorm tussen priester en leek, een voortreffelijke wijze om hun onderlinge vriendschap te beleven, om de diepere menselijke ontmoeting te voeden met een inhoudsvolle en innerlijk vruchtbare gedachtenwisseling... tot eer van God.

2\. _Ik zal mij verblijden en mij in U verheugen: ik zal uw naam lofzingen, o Allerhoogste._

De blijdschap in God en de vreugde in God is de normale vrucht van onze hartelijke vriendschap en onze innige omgang met Hem. De blijdschap wordt niet duurzaam gevonden in wat onbeduidend is. Wij zijn zelf daarvoor te edel, het kan ons maar matig en nooit lang gelukkig maken, wij hebben honger naar iets anders. De dingen van deze wereld geven slechts echt geluk als wij ze verbonden zien met de eindterm waarheen wij streven. Wie de aarde ziet in het perspectief van de eeuwigheid, ziet over al het aardse ook een hemelse glans verspreid.

Is de blijdschap in ons leven niet een ware verkondiging van Gods grote werken? Wij kunnen voor _de zaak van God_ nooit een betere reclame zijn, dan door de blijdschap van ons hart, die in zijn dienst en in zijn liefde haar oorsprong vindt. De blijdschap en de vreugde om de Allerhoogste verdubbelt onze kracht wanneer wij voor Hem werken. En zelfs blijft van die vreugde nog iets nagloeien in de donkere dagen van beproeving. _Leer mij, o God, mij in U en om U verheugen; geef mij de kans om herhaaldelijk over U en over uw weldaden met anderen te spreken. Laat mij dit zien als een mogelijkheid tot geestelijke verrijking van mijzelf en van anderen. Ik zou het zo gaarne doen, uit dankbaarheid en uit liefde. Amen._
