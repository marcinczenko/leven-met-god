---
path: /212
title: '212: WOENSDAG NA DE 1e ZONDAG'
tag: pinkstertijd
content: ../styling.md
sortIndex: 212
---

## Niet oordelen

_Weest barmhartig, zoals ook uw Vader barmhartig is._ Voortdurend worden wij door de Meester op de liefde gewezen. Hij schrikt er niet voor terug de liefde van God zelf als voorbeeld en ideaal aan te wijzen. Zo vraagt Hij ons in dit evangelie barmhartig te zijn... zoals God barmhartig is. Christus zegt zelfs _zoals uw Vader_, opdat wij zouden begrijpen, dat anderen behoefte hebben aan onze barmhartigheid. Zoals wij het niet kunnen stellen zonder Gods overvloedige vergevingsgezindheid en tegemoetkomende liefde, zonder de barmhartigheid van Hem die onze Vader is, zo ook kunnen de anderen niet buiten onze liefde en barmhartigheid.

1\. Maar als de naastenliefde in de praktijk soms zo moeilijk schijnt te zijn, ligt het dan ook niet hieraan, dat wij te gemakkelijk oordelen... en veroordelen? _Oordeelt niet_, leert ons de Meester, _en gij zult niet worden geoordeeld. Vonnist niet, en gij zult niet worden gevonnist. Spreekt vrij en gij zult vrijgesproken worden._ (Luk. 16:36-42)

De liefde voor de naaste heeft haar oorsprong in onze gedachten. Wat wij over de naaste _denken_, inspireert onze woorden en daden tegenover hem. Dus ook onze tekortkomingen in de liefde gaan grotendeels terug op onze voorafgaande strenge gedachten. Wij plegen anderen zonder welwillendheid te beoordelen, wij achten hen niet genoeg, wij houden te weinig rekening met hun goede hoedanigheden. Wij zien het eerst wat er te kort is, wat (naar ons gevoelen tenminste) aan hen ontbreekt, vooral als wij op een of andere wijze ons door hen gekwetst gevoelen. Gebrek aan manieren, aan fijngevoeligheid, aan bescheidenheid, aan attentie, reken ik (anderen!) zeer zwaar aan. En ik besef dikwijls niet, dat het onlogisch en onbillijk is, steeds maar de nadruk te leggen op het negatieve dat ik in anderen ontmoet. Het goede wordt te weinig gewaardeerd. Wie opbouwend wil werken (dat wil ik immers?) behoort over de fouten van anderen heen te zien en hun kwaliteiten, de goede zijde dus, die bij niemand geheel afwezig is, naar voren te halen. Ik zal die juist vooral zien... als ik welwillend (= christelijk) gestemd ben. _Waarom ziet gij de splinter in het oog van uw broeder en ziet gij de balk in uw eigen oog niet?_

2\. Het is betreurenswaardig, maar het is niet anders. Het komt niet zelden voor, dat men bij een oprecht verlangen naar heilig leven, toch een verfoeilijke geest van kritiek in eigen hart onderhoudt en daarom anders oordeelt over zichzelf dan over de evenmens. Als iemand een fout heeft begaan (zelfs een fout uit gebrek aan aandacht, uit vergeetachtigheid) is men in staat (met lieve woorden zodat men zelf niet in het gedrang komt) hem voorgoed de toegang tot zijn huis te ontzeggen. Men vraagt zich dan niet af, of en hoeveel die ander daaronder lijdt; men vraagt zich niet af, of en in welke mate men zelf (misschien dikwijls) soortgelijke fouten begaat en... veel ergere. Balken en splinters!

Wat zouden wij voortgang maken in deugd (want echte deugd is daad), als wij in plaats van anderen te veroordelen onszelf onderzochten. Misschien dat wij dan tot het besluit kwamen om voortaan wat milder te zijn in gedachten en gedragingen. Dat zou het begin zijn van waarachtig sociaal en constructief werk, terwijl wij nu uit bekrompenheid (die met een goed verstand blijkt samen te kunnen gaan) zo vaak afbreken en vernietigen.

_Weest barmhartig, zoals uw Vader barmhartig is._
