---
path: /234
title: '234: DONDERDAG NA DE 4e ZONDAG'
tag: pinkstertijd
content: ../styling.md
sortIndex: 234
---

## De verwachting

_Reikhalzend smacht de schepping naar de openbaring van de kinderen Gods._ (Epistel van verleden zondag)

Het is alsof de gehele schepping, alsof alles buiten de mens, reeds deel had aan de Verlossing, door Christus gebracht. Alles wacht, zoals de mens op de voltooiing van de Verlossing.

Is het waar, dat straks, als de nieuwe hemel en de nieuwe aarde er zullen zijn, ook onze vroegere omgeving, onze aardse kultuurarbeid op een of andere wijze voortleeft met ons in de eeuwigheid? Is er een gebondenheid op aarde, een vergankelijkheid, die door de Schepper niet zo bedoeld was, maar slechts voorlopig is, en die straks verdwijnen zal, wanneer wij zelf de volle glorie genieten van Gods kind te zijn in de hemel? _Want de schepping is aan de vergankelijkheid onderworpen, niet uit eigen wil doch door de wil van Hem die ze daaraan onderwierp, maar toch met de hoop, dat ook de schepping zelf bevrijd zal worden van de slavernij, der vergankelijkheid, om deelachtig te worden aan de vrijheid der glorie van de kinderen Gods._ (Rom. 8:19-21)

Alles wat de mens doet en tot stand brengt, zijn wetenschap en kunst, zijn technische scheppingen en alle verworvenheden, delen dan wellicht mee in de voltooiing van die verlossing.

_De kultuurdaad van de mens overleeft zichzelf in de hemelse eindstand op een onnoemlijk transcendente wijze. De schepping van "de nieuwe hemel en de nieuwe aarde" is pure gave Gods, die ons als een verrassend nieuw geschenk van bovenaf zal gegeven worden... De "hemelse kultuur" als pure gave Gods, blijft desondanks een doorlichten van de lich√°melijke wereld. In dit perspectief lijkt het ons ondenkbaar dat wij bij de aardse inhoud van de christelijke kultuur onverschillig zouden zijn voor de hemelse eindstand. Wij zijn immers bezig dit te bepalen. Ook op dit punt is de hemel in wording reeds op aarde. De verlossing van de aardse grondwaarden voltrekt zich steeds door de kultuurscheppende zingeving van de mens._ (cf. H. Schillebeeckx: _De hoop, kernprobleem der christelijke confessies_, in Kultuurleven)

Alles verglijdt hier op aarde immers toch weer naar en in het mysterie van Gods tegemoetkoming, die alles opheft, transfigureert en vergoddelijkt.

2\. Vergeten wij intussen niet: _wijzelf ook verwachten nog de totale, de uiteindelijke bevrijding_ die gelegen is in het ten volle beleven van de Verlossing, het volkomen en in vrijheid kind van God te mogen zijn. _En zij niet alleen,_ niet alleen de schepping buiten ons, aldus Sint Paulus, _maar ook wij die de eerstelingen des geestes bezitten (wij, die al kind van God zijn, die als gedoopten het goddelijk leven in ons dragen), ook wij zuchten in ons binnenste naar de verlossing van ons lichaam, in smachtend verlangen naar het kindschap._ (Rom. 8:23)

Wij verwachten ook de glorie, het herstel, de gezondheid, de schoonheid van ons lichaam, dat in de voltooiing van Christus' Verlossing delen zal. _Ons Vaderland is in de hemel. Van daar verwachten wij de Verlosser, Jezus Christus, de Heer; Hij zal ons vernederd lichaam herscheppen, aan zijn verheerlijkt lichaam gelijk, door de kracht, waarmee Hij alles aan zich onderwerpen kan._ (Fil. 3:20,21)

De gehele schepping wordt ons dierbaarder, als wij ze zien in haar verwachting van de parousie, de tweede komst van Christus.

Alles is van God, alles is van Christus. Alles is Hem heilig en toegewijd. Ook mijn aardse taak, ook mijn lichaam staat gericht op de zegenrijke komst van de Heer. De Verlossing beleven wij in dankbaarheid en liefde, blijde uitziende naar de glorie, die straks alles overstromen zal als een uitstraling van Gods tegemoetkomende Heerlijkheid.
