---
path: /241
title: '241: DONDERDAG NA DE 5e ZONDAG'
tag: pinkstertijd
content: ../styling.md
sortIndex: 241
---

## Het verlangen naar Gods liefde

_Heer, Gij hebt voor degenen die U liefhebben onzichtbare goederen bereid, stort in onze harten het verlangen naar uw liefde..._ (Oratie van verleden zondag)

Wij weten, dat God in zijn goedheid een heerlijkheid, een overvloed van geluk voor ons gereed houdt in het hiernamaals. Paulus zegt het ons: _geen oog heeft ooit gezien, geen oor heeft ooit gehoord, wat God bereid heeft voor hen, die Hem liefhebben_. (1 Kor. 2:9)

1\. Wij zijn voor het geluk, voor de blijdschap geschapen. En wij kunnen reeds hier op aarde vermoeden van welke aard dat geluk zal zijn. Het grote geluk van een mens ligt in zijn liefde: in het _geven_ van liefde en het _ontvangen_ van liefde. God zelf die een oneindig geluk geniet in de wederzijdse liefde van Vader en Zoon en heilige Geest, heeft ons gemaakt naar zijn beeld en gelijkenis. Onze menselijke ontmoeting hier op aarde, de ontmoeting in liefde met onze dierbaren en met onze vrienden wordt straks als een nieuwe bron van nog groter geluk opgenomen in de liefdevolle gemeenschap met God. Onze liefde vloeit over in de liefde van God, die zelf de Bron is van onze wederkerige liefde op aarde. Zoals op aarde de liefde van God neerdaalt in ons, en wij die liefde doorgeven (in hartelijke liefdebewijzen) aan anderen, en deze liefde aldus naar God terugstroomt, zo zal het ook zijn in de eeuwigheid. De goddelijke liefde is ook daar oorsprong van alle liefde, en de van God ontvangen liefde stroomt door alles, wat wij om Hem en met Hem beminnen, weer terug naar het goddelijk Wezen.

De liefde is een mogelijkheid in ons, die wij om niet gekregen hebben; ze is als een krachtige stroom, die wij in vrijheid richting geven. Stuwen wij ze naar God terug, dan is de liefde een blijvende bron van zuiver geluk. Hecht de mens zich aan objecten buiten God, dan deformeert de liefde tot hartstocht.

2\. Daarom is het gebed: _geef ons, o Heer, de neiging tot uw liefde,_ hier op aarde geen overdaad. Hij moge ons helpen, zijn liefde te aanvaarden, zijn liefde te erkennen en gaarne de liefde tot Hem te beoefenen. Wij beoefenen die liefde door te zeggen, dat wij Hem beminnen, door de liefde tot ons enig motief van handelen te maken, door vooral onze medemensen bewijzen van goedheid en liefde te geven.

De liefde neemt alle vormen aan: ze is dienstvaardigheid, ze is geduld, ze is beleefdheid en attentie, ze is ook bezorgdheid en hartelijkheid voor anderen. _...Opdat wij, door U in alles en boven alles lief te hebben, uw beloften mogen verkrijgen, die alle verlangen te boven gaan._

Wij staan niet op het standpunt, dat wij alleen willen beminnen om te verkrijgen. Het zou een nauwelijks bedekte vorm van hebzucht zijn. Maar dat Gods beloften mede een motief mogen zijn tot deugd en offervaardigheid, beloften, die onze liefde voor Hem voortdurend weer aansporen en aanvuren, is vanzelfsprekend en geheel in de lijn van de christelijke leer over de liefde. Laten wij hier de weg tot scrupules afsnijden. God heeft ons deze beloften gedaan om ons aan te sporen.

Wij vragen, Hem in alles en boven alles te mogen liefhebben... Dat alles voor ons een aanleiding moge zijn tot liefde: voorspoed en beproeving, alsook gezondheid en ziekte. Want als wij Hem in alles en boven alles beminnen, zullen wij ook eens zijn beloften, die ons zielsgelukkig zullen maken, als goddelijke vervulling ontvangen.

_Heer, trek ons door uw goedheid en uw beloften tot steeds hogere liefde, opdat wij in waarheid ook de kunst mogen verstaan van de zuivere liefde tot U, die de Bron zijt van alle edele en hogere liefde. Amen._
