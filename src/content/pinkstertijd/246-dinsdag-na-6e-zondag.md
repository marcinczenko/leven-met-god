---
path: /246
title: '246: DINSDAG NA DE 6e ZONDAG'
tag: pinkstertijd
content: ../styling.md
sortIndex: 246
---

## Het Hart van Christus II

Men heeft van Christus gezegd: _alleen door zijn Hart kan men Hem en zijn leer verstaan_. (Prohászka) Christus is vol liefde, of zoals Sint Ambrosius nog beter zegt: _Christus is de liefde_. Hij is gekomen om ons Gods liefde te openbaren, daarom getuigt alles in Hem van liefde. Hij moest de mensen tot de liefde leiden. Vandaar (want zover hebben wij het wel begrepen) dat het symbool van alle liefde, meer dan bij wie ook, bij Christus hoorde, en dat Zijn Hart _aanvaard werd_ als symbool van zijn godmenselijke liefde.

1\. Het eeuwige thema van wie over Christus spreekt is: Hij heeft bemind, maar zó intens als niemand anders vermag. Vandaar dat Hij zelf ook zo vaak over de liefde spreekt. Hij spreekt van zijn liefde voor de mensen, maar ook over de liefde _van de mensen_ voor Hem. Hij ziet in de liefde de grondslag voor vergeving: _haar werd veel vergeven, omdat zij veel had liefgehad_; en de weldaden die mensen aan mensen bewijzen, ziet Hij als vorm en uiting van wederliefde aan Hem zelf, _al wat gij voor de minste van de mijnen gedaan hebt, dat hebt gij voor Mij gedaan_.

_Het solidaire of veeleer het scheppend moederlijke van Zijn liefde, dat alle nood van de velen als eigen nood in zich opneemt en meedraagt tot aan het bloedige einde, is in de geschiedenis van de mensheid zo enig in zijn soort, zo nieuw, zo optrekkend en meeslepend voor ons allen, dat wij moeten zeggen: indien ergens, dan is hier het vaderhuis der mensen, de plaats waar zij rust vinden voor hun zielen. Indien ergens, dan moet in Hem de Verlosser verschenen zijn._ (Adam, _Jezus Christus_)

Hij heeft bemind, Hij bemint altijd door, zijn liefde is onmetelijk, onuitputtelijk, en daarom ook onvergetelijk. Slechts wie tot dit besef doordringt (dat geeft alleen God, wij moeten er lang om bidden), komt tot de warme wederliefde voor Jezus Christus, die niet meer uit het leven wijkt.

_In dit heilvoorzeggend teken en de beoefening van de godsvrucht die daaraan wordt verbonden, ligt het wezen van onze gehele Godsverering en de weg tot de volmaaktheid; want deze godsvrucht voert de harten langs een snelle weg tot een diepere kennis van Christus, de Heer, en bezielt krachtdadig de harten, om Hem inniger te beminnen en trouwer na te volgen._ (Pius XI, _Miserentissimus Redemptor_)

2\. _Wie zou het Hart, dat zo gewond werd, niet beminnen? Wie zou aan Hem, die zo bemint, geen wederliefde schenken?_ Het ligt voor de hand dat men des te meer wil begrijpen van die liefde, des te meer wederliefde geven wil, naarmate men ziet dat zovelen voor die liefde geen aandacht hebben... Het raakt hen niet, zij worden er om de een of andere reden niet door getroffen... Het zijn de onverschilligen; ze zijn te vinden in alle rangen, binnen en buiten het klooster, onder leken en onder priesters.

Een motief tot vuriger liefde, of tot een herhaalde betuiging van liefde (in welke vorm dan ook) ligt in het feit dat velen leven in strijd met de leer van Christus, in strijd met zijn voorbeeld, in strijd met zijn evangelie. Zij gaan dwars tegen de liefde in, en dagen onze liefde uit.

De liefde die begrijpt (_onze_ liefde dus als _wij_ er begrip voor hebben) wil, hier vooral, iets meer doen, overvloedig zijn in liefde, in het offer, in trouw en hartelijkheid.

_De rechtvaardigheid verplicht ons_ - zo schreef Paus Pius XI - _de belediging; God door onze fouten aangedaan, weer goed te maken en de geschonden orde door boetedoening weer te herstellen. De liefde drijft ons, met de lijdende, en "van versmadingen verzadigde" Christus mee te lijden, en Hem, voor zover het onze zwakke krachten mogelijk is, tenminste enige troost te schenken._

Het is een verheugende gedachte, dat ook deze weg van liefde voor ons open staat.

_O Hart, dat zo boven alle menselijke maat bemint en toch zo menselijk zijt, zo vol gevoel en vol begrip, moge ik enigermate aan uw heilige en zo werkelijke liefde beantwoorden. Laat mij herstellen wat ik misdreef, laat mij aanvullen wat anderen niet deden..., dat alles in mij tot wederliefde worde. Amen._
