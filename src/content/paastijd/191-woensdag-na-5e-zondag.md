---
path: /191
title: '191: WOENSDAG NA DE 5e ZONDAG'
tag: paastijd
content: ../styling.md
sortIndex: 191
---

## Vigilie van Hemelvaart

Het feest van Hemelvaart trekt onze gedachte naar boven. Het doet ons weer denken aan alles wat ligt achter het zichtbare en tastbare. Het verheft ons naar het tijdloze. Nu is het feest van 's Heren Hemelvaart in deze betekenis voor ons wel dringend nodig. De mensheid lijdt aan het _zinloze_, dat wil zeggen velen hebben de zin van het leven uit het oog verloren. En die is niet terug te vinden tenzij wij weer contact opnemen met de zeer reële sfeer van het bovenaardse, de sfeer die wij in wezen slechts bereiken door het geloof. Velen kunnen dat voorlopig een erg stoutmoedige uitspraak vinden: de waarheid _is_ niet anders. In het geloof wordt de geestesgezondheid vaak teruggevonden, alsook de harmonie van de menselijke levens- en wereldbeschouwing, want de geloofswerkelijkheden zijn het natuurlijke standpunt van 's mensen geest.

Dat het geloof aan een hogere zin - als grensbegrip of (religieus) als voorzienigheid - van eminent psycho-therapeutische en psycho-hygiënische waarde is, spreekt vanzelf. Het is creatief. Het echte geloof, dat uit innerlijke kracht voortkomt, maakt ons sterker, omdat de mens voor alles geestelijk is. Voor het geloof is in laatste instantie niets zinloos. Niets is _tevergeefs_, _keine Tat bleibt ungebucht_. (Wildgans)

_Er bestaat op de wereld zoiets als een wet van behoud van geestelijke energie (in moreel opzicht), volgens welke geen grote gedachte verloren kan gaan, zelfs als deze nooit bekend wordt, en "meegenomen wordt in het graf". De innerlijke levensgeschiedenis van een mens,... de "roman" die iemand geleefd heeft, is nog altijd een onvergelijkelijk veel grotere schepping, dan de roman,die iemand geschreven heeft. Ergens weet ieder van ons daarom, dat het gehalte van een leven, dat de levensvervulling bewaard blijft... Zo kan de tijd en de vergankelijkheid van het leven, de zin en de waarde ervan niet aantasten._ (V. Frankl, _Medische Zielzorg_.)

Allerlei factoren, hoogmoedig verzet, luiheid, onnadenkendheid, materialistische gezindheid en zovele andere gesteltenissen doen ons de betrekking met de onzichtbare realiteit vergeten of veronachtzamen, maar zij _is_ daarom niet minder werkelijkheid.

Wij zijn opgenomen in het grote, zinvolle geheel van de kosmos, wij behoren tot het heelal; wij zijn kleine schepseltjes, maar met verstand en vrije wil en dus met eigen verantwoordelijkheid. Wij behoren God toe en kunnen niet harmonieus en zuiver leven zonder enig inzicht in onze uiteindelijke bestemming, zonder open te staan voor een voortdurende toevloeiing van kracht en wijsheid uit de levensbron die God is.

Daarop wijst de opstijging van Christus naar de hemel.

2\. Wij weten echter pas wat wij zijn door het inzicht in onze voortdurende betrekking met God en dat inzicht verkrijgen wij in de gave van het geloof, om die betrekking voor ons duidelijk te maken heeft God _vele malen en op allerlei wijze tot ons gesproken_, tenslotte door zijn eigen Zoon, Jezus Christus. Hij blijft het steeds nog doen door de heilige Geest, door de Kerk, door de schrift.

Geheel het heilsplan van God bestaat in het geleidelijk herstellen van de oorspronkelijke orde in en door de Redder die Christus is. Naar het volkomen herstel van onszelf, het volmaakte, gelukkig menselijke bestaan in de eeuwigheid, zijn wij op weg, daarbij tredend in het voetspoor van Hem die ons naar de hemel voorging, Jezus zelf. Zijn hemelvaart is het begin van het nieuwe tijdperk in de geschiedenis van de mensheid. Zijn verlossingswerk is voltooid: Hij gaf ons zijn licht en zijn opdracht, wij weten waarvoor wij leven en wat wij te doen hebben hier op aarde. Wij gaan Hem achterna met als levensnorm zijn woord en voorbeeld en als einddoel ons samenzijn met Hem hierboven, in het eeuwig bezit van de volledige verlossingswerkelijkheid. Zo blijft dan ook het hart van de zuivere levenshouding de hoop òp, het in wezen gericht staan náár dat komende menselijk, maar vergoddelijkt bestaan dat geen einde zal kennen.

Uit die verwachting naar de uiteindelijke en definitieve vereniging met haar Heer leeft de Kerk; zij weet zich - en wij weten ons allen met haar en in haar - altijd op weg. Tijdens dit op weg zijn, gelooft en weet zij dat zij altijd en overal gesteund wordt door zijn mystieke tegenwoordigheid. Hij zou immers naar zijn belofte _bij ons zijn tot aan het einde der tijden en ons niet als wezen achterlaten_.

Die belofte is volkomen waarheid en werkelijkheid geworden door zijn aanwezigheid onder ons in de heilige eucharistie, in zijn woord, in al de sacramenten, in zijn heilige Geest vooral, die de Kerk als een ziel vervult en doet leven.

Deze ontzagwekkende feiten benaderen wij alleen langs de weg van een groot geloof, van een echt erkennen _met heel ons wezen_. Dit erkennen is een besef van het voortdurend heilshandelen van God ten opzichte van ieder van ons persoonlijk. Van dit geloof gaat vormende kracht uit; en wij beantwoorden aan dit goddelijk handelen, wij nemen de spanning in ons op, die uitgaat van God op het menselijk bestaan en op al wat gebeurt in ons individuele leven, wanneer wij daarvan doordrongen zijn. Het geloof wijst ook op de hoop, op de voltooiing. _Deze Christus die van u is weggenomen zal eens wederkeren, zoals gij Hem nu hebt zien weggaan._ Wij leven naar die eindphase toe, naar de uiteindelijke vereniging met de glorievolle Christus bij zijn wederkomst.
