---
path: /204
title: '204: DERDE PINKSTERDAG'
tag: paastijd
content: ../styling.md
sortIndex: 204
---

## Veni Sancte Spiritus...

_Kom, heilige Geest... Gij allerzoetste Trooster, Gij zoete Gast van onze ziel, Gij zoete inwendige verkwikking._

1\. Zoals Gij kan niemand troosten. Als zorgen ons kwellen, als angsten ons ontstellen, als de last van de verantwoordelijkheid ons drukt... zijt Gij bij uitstek de Vertrooster. Uw inwendig woord raakt het diepste van ons hart, uw goedheid heeft alles weer begrepen, uw mildheid scheldt ons alles kwijt van wat er nog leefde aan zonde en schuld; uw blijdschap herstelt ons tot nieuwe levensmoed.

Gij zoete gast van onze ziel, wat kan ons deren, zolang wij U nog bij ons weten? Als Gij spreekt, mag alle andere taal verstommen, als Gij uw aanwezigheid doet gevoelen, verdwijnt het heelal met alles wat ons tot dan toe bekommerde. Gij alleen zijt rijkdom, vriendschap, tevredenheid, begrip. Boven menselijke ontmoeting en genegenheid uit staat de schat van uw nabijheid en van uw onzegbaar tedere liefde. Gij zijt de zoete verkwikking, want in de arbeid zijt Gij de rust, in de hitte geeft Gij koelte en als wij wenen, droogt Gij onze tranen. Daarom, kom o heilige Geest en vervul het allerdiepste van ons wezen met uw allerzaligst licht.

2\. Wij kunnen het niet zonder U. Waar uw macht en wijsheid wijkt, is in de mens niets meer wat bloeit; niets is er dan meer zonder zonde. Kom heilige Geest, en was wat in ons onrein is, besproei wat daar is verdord, genees wat daar werd gewond. Wij liepen zoveel onreinheid op, onze bloei verschraalde en stond stil, wij verdorden in onze geestdrift en bezieling, wij werden gewond door bitterheid en angst en nood. Kom heilige Geest, hernieuw het aanschijn van onze eigen kleine wereld, door uw mildheid, door uw almacht, door de wijsheid van uw onzichtbaar heilig licht.

Maak weer lenig wat verstijfde, maak weer warm wat afgekoeld is en koud, geef weer richting aan wat zijn weg verloren heeft.

Kom Schepper heilige Geest, laat uw adem weer over ons wezen gaan; waar Gij troost, waar Gij verwarmt, waar Gij verlicht en komt, begint het nieuwe leven. Geef ons, die uw getrouwen willen zijn, de zevenvoudige rijkdom van uw Gaven. Stort in ons de wijsheid en het verstand, geef ons smaak en inzicht. Ga ons voor, waar sterkte en raad zo nodig zijn, wij kunnen ze niet ontberen. Geef ons die hartelijke godsvrucht, die getuigt van kinderlijke liefde en die het hart niet onbewogen laat; geef ons de wetenschap, die het aardse op juiste waarde weet te schatten en tevens het hart vrijlaat voor de liefde Gods.

Kom heilige Geest, maak ons gevoelig voor wat om liefde vraagt, zodat wij in heilige schroom, steeds vrezen U te bedroeven, met de vrees die niet slaafs of angstig is, maar die uit tedere liefde voortkomt. Laat ons dan leven, rijk in deugd, geef ons een zalig heengaan uit dit leven, opdat wij de onvergankelijke vreugde in U smaken mogen in de eeuwige schoonheid hierboven. Amen.
