---
path: /163
title: '163: WOENSDAG NA BELOKEN PASEN'
tag: paastijd
content: ../styling.md
sortIndex: 163
---

## Jezus' goedheid

Wie de goedheid van de Meester bewondert wanneer deze zich zo opvallend openbaart aan zijn leerlingen, moge bedenken dat Jezus altijd dezelfde is en dat Hij ook voor ons _mateloos goed_ wil zijn. Ook wij zijn leerlingen van die Meester.

1\. _Op de avond van diezelfde dag... toen de deuren waren gesloten uit vrees voor de Joden, kwam Jezus binnen, plaatste zich in hun midden en sprak tot hen "Vrede zij u"._ (Joh. 20:19-31)

Ineens, onaangekondigd is Jezus aanwezig. De leerlingen zijn bijeen, zij weten nog niet goed wat te denken van de verrijzenisverhalen, van de verschijningen die hen van links en rechts gemeld worden... zij zijn nog bang; de deuren (zij weten het zeker) zijn goed gesloten.

En nu verschijnt Hij. Daar is Hij; Hij staat daar, zoals vroeger, alsof er niets gebeurd was, alsof er geen veroordeling, geen geseling, geen verschrikkelijke kruisdood was geweest. En toch is het anders: zó beminnelijk, zó geruststellend, zó goed, men zou haast zeggen... als nooit te voren. _Vrede zij u_ zegt Hij zacht en goedig en Hij strekt zijn handen uit en wijst op zijn zijde. In de handen en in de zijde zien wij nu in eens de grote wonde. Maar die wond is rustig, zij heeft iets moois, zij wekt ontroering, zij wekt liefde op. Hij is dus toch anders. Hij wil hen geruststellen, vandaar dat woord, die gewone en toch nu zo ongewone groet: _vrede zij u_.

Mogen wij ons niet voorstellen dat Hij bij _ons_ komt, zo maar ineens, onaangekondigd om... ons gerust te stellen? Wij lopen met zoveel twijfels... wij zijn bang, voor de mensen (zoals de apostelen), voor het leven, voor God, voor ons zelf.

Hij zegt: _vrede zij u_. Hij geeft vrede. Hij laat ons zijn handen zien en zijn zijde. _Hij is het werkelijk_... zo hebben de leerlingen gedacht.

Laten _wij_ het ook denken: Hij is _het werkelijk_. Hij staat naast ons met zijn vrede, met zijn gewonde handen en die open zijde.

2\. Hij wil niets liever. Want na die geruststelling, zegt Hij nogmaals: _vrede zij u_. Zonder vertrouwen immers kunnen wij niet werken, maar dat vertrouwen komt vanzelf als wij Hèm maar bij ons weten. In de vereniging met Hem is het _vrede zij u_, als de inleiding op de zending. _Zoals de Vader Mij heeft gezonden zo zend Ik u._

Dit is dus nu reeds, terwijl zij zich nog zó klein voelen, de officiële zending. En wat een werkopdracht. Daar gaan zij met hun angst, hun zorg: _zoals de Vader Mij heeft gezonden, zo zend Ik u_. Zij ontvangen een wereldtaak, ver boven het vergankelijke uit, een taak voor de eer van God, voor de zielen. Ook wij delen in die zending, in dat priesterschap, reeds op grond van het heilig doopsel. Wij hebben ons aandeel in die opdracht te volbrengen, waarvoor wij mogen putten uit dezelfde krachtbron!

En toen hij dit gezegd had blies Hij over hen (de adem die de Geest beduidt, een teken) en sprak: _ontvangt de heilige Geest, wier zonden gij vergeeft, hun zijn ze vergeven, wier zonden gij behoudt, hun zijn ze behouden._

Dat is nu de tweede sacramentele gave in enkele dagen. Eerst de grote priestermacht: _doet dit tot mijne gedachtenis_, brengt God tegenwoordig bij uw heilig avondmaal; en nu: _wier zonden gij zult vergeven..._ Vergeeft toch _gij priesters_ in de kracht van de Geest, in opdracht van uw Hogepriester Christus. Vanaf dat ogenblik stroomt een nieuwe genadegolf. Hoe dikwijls werd sindsdien onder de opgeheven hand die van de zonden ontsloeg, de vrede hervonden, het geluk, vaak tot diepe ontroering toe, alsof de genade tastbaar was. Zo dikwijls heb ik zelf die goedheid gekend, gezien en geproefd... in dat wonderbaar sacrament, dat zo heel anders werkt dan de heilige eucharistie, maar waar ook geheel andere factoren meespreken dan in de menselijke psychiatrie. Het geeft nieuw leven, doet glimlachen in berusting en in vrede, doet herademen en doet zeggen: waar is de lieve Heer want ik wil Hem zeggen hoe goed Hij is. Duizenden en miljoenen zijn aldus door zijn goedheid genezen of bemoedigd.

_Ontvangt de heilige Geest._ De storm van het Pinksterfeest is op komst. In dit stille uur reeds, zonder vertoon, zonder ceremoniën (tenzij dan zijn eigen indrukwekkende aanwezigheid, zijn eigen menselijke gestalte) zegt de goede Meester: _ontvangt de heilige Geest_. _Ik_ geef u de heilige Geest, vergeeft _gij_ voortaan de zonden. Is Hij niet onmetelijk goed? Weet Hij niet volkomen, wat wij precies en zo hard nodig hebben? Dat is het: dat _Hij_ mij mijn zonden vergeeft, dat _Hij_ weer de grendels wegschuift, wijd de deuren openslaat die leiden tot het éne, het allesbeheersende: de intieme,
diepe, onzegbare vereniging met Hem; dat Hij zoals niemand anders het geloof weer in ons hart legt.

Dierbare Meester wat zijt Gij goed!
