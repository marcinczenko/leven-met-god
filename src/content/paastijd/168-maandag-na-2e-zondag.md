---
path: /168
title: '168: MAANDAG NA DE 2e ZONDAG'
tag: paastijd
content: ../styling.md
sortIndex: 168
---

## Eenheid in Christus

Man kan zeggen dat wij nooit genoeg nadruk leggen op onze eenheid met Christus. Dit kan dan betekenen dat wij nooit genoeg aan Hem denken, Hem nooit genoeg navolgen en door de liefde nooit genoeg met Hem verenigd zijn.

En zo is het inderdaad. Ons verlangen en streven mag steeds op Jezus gericht zijn, er is altijd nog liefde die wij Hem hadden kunnen geven en niet gegeven hebben; wij zijn er ons van bewust dat wij een diepere, inniger eenheid met Hem zouden kunnen bezitten. Maar is het niet goed deze eenheid met Jezus te zien vanuit Gods plan? Want wat wij nastreven - de eenwording met Christus - wordt ons met allerlei woorden in de schrift voorgehouden: het is namelijk allereerst Gods bedoeling zelf dat wij naar die eenheid zouden verlangen en streven.

1\. _In Hem,_ zo schrijft Paulus, _heeft God ons van vóór de schepping van de wereld uitverkoren om heilig en onberispelijk te zijn voor zijn aangezicht. In liefde, volgens het welbehagen van zijn wil heeft Hij ons voorbestemd, om zijn aangenomen kinderen te zijn door Jezus Christus, tot lof van zijn heerlijke genade, waarmee Hij ons in zijn welbeminde Zoon heeft begunstigd._ (Ef. 1:4-6) Deze diepzinnige woorden van de apostel bevatten de openbaring van Gods plan met ons, in de tegenwoordige orde van het heil. Paulus werd - zo getuigt hij - geroepen om dit plan van God bekend te maken. _Mij is deze genade geschonken onder de heidenen de ondoorgrondelijke rijkdom van Christus te verkondigen en voor allen de uitdelingsorde van het heilsgeheim in het licht te stellen dat in God van eeuwigheid verborgen was._ (Ef. 1:8-9)

Uit deze woorden blijkt deze tweevoudige, voor ons allen hoogstbelangrijke waarheid: Gods bedoeling is ons te brengen tot heiligheid; en Hij wil dit volvoeren door Jezus Christus.

God heeft ons uitverkoren en _voorbestemd_ om _werkelijk heilig te zijn_. Deze heiligheid zal eenmaal volkomen worden, wanneer wij Hem zelf zullen aanschouwen in de hemel van aangezicht tot aangezicht. Dan zullen wij Hem enigermate kennen en beminnen zoals Hij zichzelf kent en bemint en daardoor diep gelukkig zijn. Deze toestand, deze eindfase waartoe wij door God worden geroepen en opgeleid, bestaat ook - zij het veel minder volkomen - reeds hier op aarde. Door de deelname immers aan het goddelijk leven (dat ons God zelf als een kostbaar bezit in onze eigen ziel brengt) worden wij op bovennatuurlijke wijze één met God. Door geloof, hoop en liefde, die als de activering zijn van dit goddelijk leven, benaderen wij God in kennis en liefde, zoals Hij in zichzelf is.

2\. Maar de weg daartoe is Jezus Christus, de Verlosser en Godmens.

God had een andere wereld kunnen scheppen en ook een bovennatuurlijke heilsorde kunnen instellen zonder Godmens; er was een wereld mogelijk geweest zonder Verlosser, zo God in die wereld geen zonde had toegelaten.

Nu echter is er _deze_ orde van het heil. God voorzag dat de mens zou zondigen; Hij liet dit toe maar gaf aan de wereld een Redder, die door zijn verlossende taak de aandacht en de liefde van de gehele wereld vragen zou.

_Als Ik van de aarde zal zijn opgeheven, zal Ik alles tot Mij trekken._ (Joh. 12:32) In Hem zou de volheid van Gods liefde en Gods medelijden tot allen spreken. Daarom hebben wij alles wat wij zijn voor God, en wat wij hopen te bereiken aan volmaaktheid en heiligheid, _aan Christus en aan zijn liefde voor ons te danken_.

Aan Hem danken wij het priesterschap, aan Hem de roeping tot het kloosterleven, aan Hem het verlangen tot innige Godsvereniging. Want dat alles is een nadere specificatie, een vermeerdering van de genade die daaraan ten grondslag ligt: namelijk de genade van de Verlossing, van het kindschap door het goddelijk leven in ons.

_Mijn God, ik dank U dat Gij mij Jezus hebt gegeven. Leer mij nog duidelijker zien dat ik alles aan U te danken heb, door Hem. Laat mij dagelijks meer door Jezus en door mijn eenheid met Hem, tot U naderen in kinderlijke liefde en dankbaarheid. Amen._
