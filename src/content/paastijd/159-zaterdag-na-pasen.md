---
path: /159
title: '159: ZATERDAG NA PASEN'
tag: paastijd
content: ../styling.md
sortIndex: 159
---

## Blijdschap om Christus

Deze dag heette vroeger min of meer officieel de zaterdag _in albis deponendis_, de zaterdag waarop de witte klederen die de nieuwgedoopten in de paasnacht kregen, weer werden afgelegd. Zeer zinrijk begint daarom het epistel met de woorden van Sint Petrus (1, 2:1-10) _deponentes igitur_, _legt dus af..._ en hij verklaart dan wat vooral (meer nog dan het witte kleed), nu afgelegd moet warden.

Maar zijn betoog is vooral een motivering van de grote gedachte die de Kerk ons vandaag wil meegeven: de blijdschap om Christus.

1\. We staan op de vooravond van beloken pasen, zoals de oude term nog luidt, dus van het gesloten paasfeest. Wat wij vooral niet mogen vergeten is de vreugde die Christus' verlossende liefde ons bracht. Wij hebben zijn heilig lijden overwogen, wij hebben ons leven herzien, onze paasbiecht gesproken... nu rest ons vooral de herinnering, maar dan de _bezielende_ herinnering, aan zijn overwinning. Hij heeft ons werkelijk bevrijd, gered. Wij hebben alle reden om te juichen, om vervuld te zijn van een diep geluk.

_De Heer voerde zijn volk weg (uit Egypte) in gejubel, alleluia, en zijn uitverkorenen in blijdschap._ (Psalm 104) Zo kondigt de introïtus het grote thema aan dat een thema voor het gehele leven is: de blijdschap omdat Christus ons verloste.

Is deze gedachte niet een troost bij alle droefheid, een verlichting bij alle zorg, een geruststelling bij alle angst? Op een andere wijze klinkt hetzelfde lied: _nolite timere_, _wil toch niet vrezen_.

Hij is de God van majesteit, van almacht en wijsheid, maar ook de God die zozeer weet wat zijn schepselen behoeven.

Wij kunnen het leven niet aan zonder blijdschap. Wij hebben allen reeds hier op aarde een voorsmaak nodig van de eeuwige vreugde die ons hierboven wacht. De blijdschap verdubbelt onze krachten, zij geeft een tint van geluk aan alles wat wij ontmoeten. Ons geduld is dan veel langer van duur, onze goedheid veel milder en vrijgeviger. Onze woorden verraden dan zo gemakkelijk het echt-menselijke, de sympathie en het begrip waar anderen op wachten als... wij zelf echt blij zijn. Het is een kunst de blijdschap te handhaven of (want er valt op iedere blijdschap wel eens een schaduw), haar zo spoedig mogelijk te herstellen. De bron van blijdschap ligt in de intimiteit met Christus; nergens anders. Weet ge uit ervaring wat intimiteit met Christus is? Dan kent ge ook de ware bron van de zuivere blijdschap. En merkwaardigerwijze: er is geen bron zó puur, zó diep, zo onophoudelijk stromend als juist deze. Zij is dus (want blijdschap is onmisbaar) in feite onontbeerlijk. Die intimiteit met Christus...!

2\. We zijn nu op een geheel biezondere wijze opnieuw met Christus in contact gebracht. Wij hebben Hem weer ontmoet: in zijn lijden, in zijn dood, in zijn verrijzenis. Nu wil de Kerk ons die gedachte doen vasthouden. Blij zijn om Christus, blij zijn om zijn liefde, zijn redding om de genade die Hij ons allen bracht.

_Hij heeft zijn volk uit de slavernij gevoerd in gejubel..._ (introïtus van de mis).

Maar de Kerk denkt verder. Het gaat - hoe zuiver en begerenswaardig die reine vreugde op aarde ook zijn mag - uiteindelijk om het eschatologische, om het laatste, het definitieve, om datgene wat alles nastreeft, waarheen wij allen hunkeren. En dat is de onsterfelijke vreugde van het Paradijs. Het mag ons niet ontgaan dat de redding die Christus bracht, met die allerlaatste vreugde iets te doen heeft, dat zij zelfs innerlijk, in haar wezen daarop is gericht.

Daarom laat de Kerk ons bidden: _verleen, smeken wij U, almachtige God, dat wij die de Paasfeesten eerbiedig hebben gevierd, daardoor tot __de eeuwige vreugde mogen geraken__._ Het staat er zo letterlijk mogelijk, opdat wij de vreugde mogen tasten: _attingere_. Als de vreugde ons hart vervult is er zo weinig plaats voor al het overige. Aan angst geven wij ons over omdat het moet, aan droefheid als het niet anders kan, maar aan de vreugde geven we ons van ganser harte, met liefde, met voortvarendheid, met geestdrift.

_Gij allen die in Christus zijt gedoopt,_ zo besluit de communiezang met St. Paulus' woord (Gal. 3) _gij allen hebt u bekleed met Christus_.

Wij zijn inwendig christen, wij behoren het daarom ook uitwendig te zijn. Inwendig dragen wij Hem in ons door de deelname in zijn godheid krachtens de doopgenade, uitwendig moet nu ook iets van zijn volmaaktheid in ons zichtbaar worden.

_O God, die ons de blijdschap hebt gegeven en ons haar diepste oorsprong hebt getoond, wil in uw barmhartigheid ons ook behulpzaam zijn in het heiligen van ons leven uit liefde tot U die altijd bij ons zijt. Amen._
