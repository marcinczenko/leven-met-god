---
path: /175
title: '175: MAANDAG NA DE 3e ZONDAG'
tag: paastijd
content: ../styling.md
sortIndex: 175
---

## De uitwendige orde

Geen maatschappij kan bestaan zonder orde en regel; iedere menselijke gemeenschap vraagt een zeker patroon waarnaar men zich richt. Ook het gezin kan niet bestaan zonder een zekere afhankelijkheid van gezag en liefde.

1\. Het getuigt van wijsheid wanneer men begrijpt dat men om het welzijn van anderen, eigen mening, eigen willekeur vooral, dikwijls moet weten los te laten. Zich voegen naar anderen, dus ook gehoorzamen is dikwijls een daad van veel wilskracht en getuigt vaak van dieper doorzicht en van heilige overtuiging. Niet alle volgzaamheid is zwakheid en niet alle gehoorzaamheid is slaafs. Integendeel: gehoorzaamheid kan heldhaftig zijn en grotere offers vragen, zij kan tot hogere volmaaktheid voeren dan het uitleven en uitspelen van eigen kracht en eigen, vaak zo onvolgroeid en onbeproefd, persoonlijk oordeel.

_Weest onderdanig aan ieder menselijk gezag om 's Heren wil: aan de koning als opperheer, aan de landvoogden als zijn gezanten om de boosdoeners te straffen en de goeden te prijzen._ (1 Petr. 2:11-20)

Het getuigt van persoonlijkheid als men om God en zijn Kerk de eenmaal geadopteerde waarden-schaal van het evangelie en de daarin gegeven zedelijke voorschriften op constante en consequente wijze weet door te voeren in zijn gedrag. Maar deze consequentie zal dan ook het gezag eerbiedigen, zal eigen onderwerping willen aanvaarden als een groot geestelijk goed, als een uiting van bescheidenheid, van wijsheid, en als voorbereiding
op de grotere volgzaamheid die eens Gods biezondere genademededelingen van ons wellicht vragen zal.

2\. _Doet het,_ zo gaat de apostel verder, _als vrije mannen_ dat wil dus zeggen, doet het goede, weest ook gehoorzaam uit vrije overtuiging, wetend dat God de mensen door mensen bestuurt en dat ongehoorzaamheid voert tot allerlei tuchteloosheid en verwildering van gedachten en gedragingen. _Doet dus niet, als mensen die de vrijheid als een dekmantel voor de boosheid gebruiken, maar (doet het) als dienstknechten van God._

Eigen overtuiging, eigen vrijheid, zelfbewustzijn en eigen, persoonlijke keuze van het goede, dat alles is uitstekend. Wij weten echter aan wie wij eenmaal _onszelf hebben toevertrouwd_, namelijk aan Christus en aan zijn heilig evangelie. Daaruit vloeit vanzelf voort dat wij ook een groot respect zullen hebben voor anderen, ook voor hun persoonlijke, waarachtige overtuiging. _Houdt alle mensen in ere; hebt de gemeenschap lief; vreest God, eert de koning._

En zelfs wanneer anderen ons onrechtvaardig en hard bejegenen, ook dan mag onze liefde voor de mensen en onze trouw aan Christus niet bezwijken. Hoe zal onze deugd beloond kunnen worden als zij niet beproefd wordt? En hoe willen wij groeien in deugd (ook in de deugd van geduld), zonder daadwerkelijke oefening? Wij _kunnen_ eenvoudig niet altijd voor onze eigen rechten opkomen, wij zouden hogere en voornamere waarden daarmede schaden zowel in onszelf als in anderen. _Gij slaven weest onderdanig aan uw meesters met alle ontzag; niet alleen aan de goede en vriendelijke, maar ook aan de lastige._

En de heilige apostel geeft tenslotte een zeer algemene les die voor ons allen nodig is en die wij bij allerlei, haast onvermijdelijke, conflicten in de menselijke samenleving nooit mogen vergeten: _want dit is een welgevallige daad, wanneer men uit gewetensplicht tegenover God, het leed verdraagt dat men onverdiend moet lijden_. Hoe zwaar het ook moge zijn, Christus heeft ons door woord en voorbeeld de deugd van geduld geleerd. _Wat eer toch is er in gelegen, gelaten te zijn als gij geslagen wordt omdat gij hebt misdaan? Neen, dit is welgevallig aan God, gelaten te zijn als gij lijdt, ofschoon gij goed gehandeld hebt._ (1 Petr. 2:11-20)

Bidden wij nederig om inzicht en kracht opdat wij metterdaad Jezus' voetspoor mogen volgen. Amen.
