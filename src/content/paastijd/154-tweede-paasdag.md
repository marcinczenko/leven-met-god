---
path: /154
title: '154: TWEEDE PAASDAG'
tag: paastijd
content: ../styling.md
sortIndex: 154
---

## Vernieuwd vertrouwen

Het is begrijpelijk dat de twee leerlingen over wie vandaag in het evangelie wordt gesproken, de verwarring, de teleurstelling en het verdriet wilden ontlopen. Terwijl er allerlei geruchten gaan over de verrijzenis van de Heer, zijn zij nog diep onder de indruk van zijn dood. Was dat niet de nederlaag, het definitieve einde? Zij zouden zo graag het tegenovergestelde geloven, maar zij durven niet. Samen gaan zij tegen de avond wandelen om zich bij elkaar te kunnen uitspreken. Hoe menselijk. Zij hebben behoefte aan een goed woord, aan wat troost; maar zij willen ook hun angsten en twijfels en hun droefheid eens zeggen aan iemand die naar hen luistert.

1\. _Terwijl zij met elkander spraken en van gedachten wisselden, kwam ook Jezus er bij en ging met hen mee. Het is de vervulling van zijn eigen woord: _waar twee of meer in mijn naam tezamen zijn, daar ben Ik in hun midden_. _Maar hun ogen waren gesloten, zodat zij Hem niet herkenden._

Hoe dikwijls zien wij Jezus niet terwijl Hij toch in menselijke gedaante (in de persoon van hen die ons nabij zijn) naast ons staat?

Hij spreekt hen aan en vraagt naar het onderwerp van hun druk gesprek. Zij verwonderen zich dat Hij niet weten zou wat toch hoofd en hart van allen in Jeruzalem vervult. En dan komt hun verhaal met zo'n overvloed van woorden en gevoelens dat men duidelijk voelt hoezeer zij zelf in dat alles zijn gemengd. _Het betreft Jezus van Nazareth... een profeet machtig in woord en werk... overgeleverd en gekruisigd. Wij van onze kant hadden altijd gehoopt dat Hij de Man zou zijn die Israel kwam redden... Maar wij zijn diep ontgoocheld. En bovendien komen enkele van onze vrouwen de ellende nog groter maken, zij zijn bij het graf geweest en zeggen dat Hij weer leeft. Wat moet men nu geloven?_

2\. Dat smartelijke woord: _nos autem sperabamus_, _wij echter, wij hadden altijd gehoopt... dat Hij de Redder zou zijn_ ...het tekent hun twijfel en hun verdriet. Hoevelen zijn niet teleurgesteld in Christus? _Wij hadden altijd gehoopt,_ zeggen zij. Ja, waarop gehoopt? Op innige voldoening van het hart, op een levensloop en gebeurtenissen die zij zich gedroomd hadden, zij hadden gehoopt op hun eigen geluk. Wat is hun horizont begrensd en nauw!

Dan komt zijn antwoord, zacht verwijtend maar verlossend tevens (verwijtend en verlossend voor ons allen): _onverstandigen en tragen van hart... dat gij niet beter gelooft. Moest de Christus dit alles niet lijden en zó zijn glorie binnengaan?_ En Hij begint hen de heilige schrift uit te leggen, doch zo aangrijpend en zo indrukwekkend dat zij daarna zeggen: _brandde ons hart niet in ons toen Hij onderweg tot ons sprak en ons de schriften verklaarde?_

Hij spreekt nòg, Hij verklaart ons nog de heilige schrift. Luisteren wij goed, want Hij is niet altijd zo goed hoorbaar en Hij is niet altijd zo zichtbaar als wij wel wensen... _Hij hield zich alsof Hij verder wilde gaan. Zij echter dringen aan en Hij gaat mee naar binnen. Dan herkennen zij Hem in het breken van het brood... en Hij verdween uit hun ogen._ (Luk. 24:13-35)

_O Jezus, blijf bij ons want het wordt al avond. Wij kunnen U niet missen. Geef ons de troost van uw heilige tegenwoordigheid. Bewaar en versterk ons geloof, verdedig Gij zelf ons vertrouwen op U, dat het standvastig moge blijven... ondanks alles. Heer, wij geloven in U, Heer wij vertrouwen op U. Amen._
