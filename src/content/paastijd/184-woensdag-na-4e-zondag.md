---
path: /184
title: '184: WOENSDAG NA DE 4e ZONDAG'
tag: paastijd
content: ../styling.md
sortIndex: 184
---

## Groeien in Hem is groeien in geloof

Het uitgangspunt van onze toenadering tot God is het geloof. Dit geloof is een geschenk van God, het wordt ons door de liefde van God gegeven. Deze waarheid kan ons slechts stemmen tot grote nederigheid en oprechte dankbaarheid. _Niemand kan tot Mij komen, tenzij het hem door mijn Vader is gegeven._ (Joh. 6:66) Paulus is onvermoeid in het herhalen van de onvervangbaar grote waarde van het geloof, maar ook hij weet dat het geloof van God komt. _Uw geloof moet niet rusten op wijsheid van mensen, maar op Gods kracht._ (1 Kor. 2:5)

1\. De overtuiging dat het geloof van God komt, mag voor ons een reden zijn tot moed en vertrouwen. Wij kunnen in dit leven het geloof niet missen. Zonder geloof dwalen wij en zijn wij op allerlei gebied zeer kortzichtig. Maar God zal ons dit geloof geven, ons daarin bevestigen en het dieper en vruchtbaarder maken als wij de moed, de aandacht en de zorg willen opbrengen om ons tot Hem te richten in veelvuldig en vurig gebed.

_Wat uit God is geboren, overwint de wereld; en dit is de overwinning die zegeviert over de wereld: ons geloof._ (1 Joh. 5:4)

Alleen het geloof geeft ons de juiste richting in het leven en verzekert dus het inwendig evenwicht. Door het geloof alleen ook, komen wij tot die deugden en goede werken, die God van ons verwacht en die Hij dringend van ons vraagt.

_Het geloof is als het ware een uitgelezen kiem, waaruit in het tegenwoordig leven de bloemen van alle deugden opbloeien, die ons aan God welgevallig maken en waaruit eenmaal vruchten zullen rijpen, die eeuwig zullen duren._ (Leo XIII)

Wij mogen er wel rekening mee houden dat ons geloof boven de rede ligt. Het valt dus niet te bewijzen, doch tevens is het waar dat hij, die God gelooft en alles wat God zegt, een uiterst verstandige daad stelt.

_De verstandsmens (die uitsluitend op het verstand vertrouwt) aanvaardt niet wat van Gods geest komt, want het is hem een dwaasheid._ (1 Kor. 2:14)

Maar langs en door alle moeilijkheden heen leidt het geloof tot een eeuwig geluk. En het wonderbare is dat dit geloof de sleutel geeft tot inzicht in onze moeilijkheden en de kracht om ze voor God te dragen. Daardoor wordt een latent en sluimerend initiatief in ons gewekt en dit voert vaak door liefde-beoefening en offerdaad tot ware heldhaftigheid. Zonder het geloof zouden wij zeer klein en onbeduidend zijn: met het geloof stijgen wij boven de gewone menselijke verhoudingen uit. Wij worden daardoor mensen _van formaat_, wij worden daardoor heilig en gelukkig, want wij zijn door het geloof kinderen van God.

_In Gods kracht wordt gij door bet geloof behouden, om tot een zaligheid te geraken, welke gereed ligt voor haar openbaring op het einde der tijden._ (1 Petr. 1:4)

2\. Het is niet verwonderlijk dat ons geloof wordt aangevallen. Waar blijft de verdienste, het bewijs van trouw en offerbereidheid, als er geen moeite is? De duivel weet dat het geloof de waarheid is en door die waarheid Jezus Christus de wereld binnenvoert. Hij weet ook dat groeien in Hem, groeien in geloof is. En dus maakt hij het geloof lastig, bezwaarlijk, soms vervelend en schijnbaar onmogelijk.

Dat ondervindt de geleerde en de eenvoudige, ongeletterde; geloofsmoeilijkheden komen voor in de jonge jaren en tot vlak voor de dood na een zeer lang leven. Priesters kennen die, zakenmensen en kloosterlingen, kortom ieder kan daarmede worden geconfronteerd. Menig volgeling van Christus hoort, soms als een aansporing, soms als een verwijt de woorden: _wilt ook gij soms heengaan_? (Joh. 6:67) Willen wij groeien in Christus dan is standvastigheid, volharding geboden, ook en vooral in het geloof.

_Moogt gij... de goede strijd blijven strijden, in het bezit van het geloof en van een goed geweten. Sommigen hebben dit van zich afgestoten, en daardoor _schipbreuk_ geleden in het geloof._ (1 Tim. 1:19)

_Geef mij, Heer, de kracht om vol te houden tot het einde toe. Wees Gij zelf mijn sterkte en laat mij dagelijks groeien in U door mijn dagelijkse groei in het geloof aan U en aan uw woord van waarheid. Amen._
