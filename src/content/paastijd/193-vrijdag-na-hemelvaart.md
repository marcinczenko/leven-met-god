---
path: /193
title: '193: VRIJDAG NA HEMELVAART'
tag: paastijd
content: ../styling.md
sortIndex: 193
---

## De heilige Geest werkt in ons

Het is een troostende gedachte te weten dat het werk van onze geestelijke volwassenheid, dat is dus onze bovennatuurlijke groei in Christus, vooral verzorgd en bevorderd wordt door de heilige Geest. Hij werkt in ons.

_Van ons_ wordt gevraagd: eerbied voor dat goddelijk werk in ons, medewerking, dankbaarheid, en godsvrucht tot de heilige Geest. Doch het eigenlijke werk wordt _door de heilige Geest zelf_ in ons
voltrokken.

1\. De Kerk bevestigt ons voortdurend in deze opvatting als zij aan Hem de uitwerking van de sacramenten toeschrijft, als zij Hem aanroept als Schepper en Herschepper, als Levendmaker, als levende Bron, als geestelijke Zalving en ons doet bidden om zijn zeven gaven te mogen ontvangen.

_Moge, Heer, de instorting van de heilige Geest onze harten reinigen en zó door de inwendige besproeiing met zijn dauw vruchtbaar maken._ (Missaal, Pinksteren)

_Geef dat de heilige Geest tot ons komt, in ons woont en ons zo genadig tot een tempel van zijn heerlijkheid maakt._ (Miss. woensdag na Pinksteren) _Stort goedgunstig de heilige Geest in onze zielen uit, door wiens wijsheid wij zijn geschapen en door wiens voorzienigheid wij geleid worden._ (Miss. zaterdag na Pinksteren) _Moge de heilige Geest ons door dat vuur ontvlammen, dat onze Heer Jezus Christus op aarde bracht en waarvan Hij wilde dat het hevig zou ontbranden._ (Miss. zaterdag na Pinksteren)

Mede uit de gebeden van de Kerk blijkt dat de heilige Geest ons niet alleen blijvende beginselen van bovennatuurlijk en heilig leven geeft, maar dat Hij ook de onophoudelijke Leider en Helper wil zijn door de onmiddellijk toepasselijke en aansporende genade. Hij verlicht, verwarmt en stuwt.

2\. Die heilige Geest is de Geest van Christus, de Geest namelijk, die Christus beloofd heeft aan de apostelen en aan zijn Kerk. Het is de Geest, die ook in Jezus zelf werkzaam was gedurende zijn aardse leven. Christus is onafscheidelijk verbonden met diezelfde heilige Geest. Hij, Christus, is met zijn Kerk tot aan het einde van de tijden. De Geest werkt in haar, zolang zij zal bestaan; het is de Geest van Christus die werkt, en in de gehele Kerk zijn invloed voelbaar maakt.

_Christus is in ons door zijn Geest. Die Geest deelt Hij ons mede en door Hem werkt Hij zó in ons dat al het goddelijke wat de Geest in de zielen teweegbrengt, ook als door Christus teweeggebracht moet worden beschouwd._ (Pius XII, Myst. Corp.)

De Meester heeft bij zijn afscheid van deze wereld een nieuwe onzichtbare kracht en macht aan zijn Kerk willen geven; daarom voorspelde Hij _de komst van de heilige Geest_. Hij zou voor de apostelen en de hele Kerk, de Geest van waarheid zijn: _Hij zal u alles leren, en u in herinnering brengen alles wat Ik u gezegd heb_. (Joh. 14:26)

_Ik zal de Vader bidden en Hij zal u een andere Helper geven, om bij u te blijven voor eeuwig... Hij blijft bij u en Hij is in u._ (Joh. 14:16,17)

Op het Pinksterfeest werden de apostelen diep aangegrepen door de invloed van die Geest. Verschijnselen die met zijn komst gepaard gingen, met name de vurige tongen en de hevige wind, spraken duidelijk van de verlichtende, verwarmende en sterkende kracht, die hen raakte en vervulde. Diezelfde kracht werkt nog altijd door in de zielen van hen die ware christenen willen zijn.

_Al degenen die door Gods Geest geleid worden, die zijn kinderen van God._ (Rom. 8:14)

_Kom, Schepper, heilige Geest, bezoek weer de harten van hen die U toebehoren. Kom met uw scheppende en vernieuwende kracht. Vervul ons met genade, met die genade die veel meer tot stand kan brengen dan wij kunnen denken of wensen. Wij bidden U daarom, omdat wij U reeds toebehoren en omdat wij uw eigendom en uw heiligdom willen blijven. Amen._
