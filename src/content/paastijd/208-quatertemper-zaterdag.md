---
path: /208
title: '208: QUATERTEMPER ZATERDAG'
tag: paastijd
content: ../styling.md
sortIndex: 208
---

## De heilige Geest leidt ons

Wij warden op een biezondere wijze geleid door de heilige Geest, wij priesters, wij kloosterlingen, wij leken. Het is zijn leiding, die ons binnenvoerde in de Kerk van Christus en die ons nog altijd bestuurt en bewaart. Geheiligd door Hem bij het doopsel zijn onze zielen nog altijd vatbaar voor een nog mildere mededeling van zijn heilig wezen.

Hoe meer God in ons woont en werkt, des te meer worden wij vergeestelijkt en vergoddelijkt; des te meer is het goddelijk kindschap in ons tastbaar en werkzaam. _Heer, wij smeken het U, stort welwillend de heilige Geest in onze harten door wiens wijsheid wij werden geschapen en door wiens leiding wij worden bestuurd._ (Oratie van de mis)

_Daar wij dus door het geloof zijn gerechtvaardigd,_ zo betoogt Sint Paulus in het epistel van vandaag (Rom. 5:1-5), _laten wij dan ook de vrede bewaren met God door onze Heer Jezus Christus._

1\. Wij die geheiligd zijn als tempels van de heilige Geest, kennen geen grotere schat dan onze vriendschap, onze vrede met God. Maar die vrede is slechts door Jezus Christus. De band met Christus is de band met God. Opzien naar Christus is opzien naar God. _Want door Hem (Jezus Christus) hebben wij door het geloof toegang verkregen tot deze genade (de vrede met God), waarin wij vast zijn komen te staan; door Hem ook roemen wij in de hoop op de heerlijkheid Gods._ Dat blijft dus door alles heen de glorieuze en verrukkelijke waarheid: wij zijn kind van God en ons wacht straks de onsterfelijke heerlijkheid. Wij bezitten de vrede: _Ik laat u de vrede, Ik geef u mijn vrede,_ zo sprak Jezus bij zijn afscheid (communiegebed uit de mis van woensdag na Pinksteren) en wij verwachten de volheid van de heerlijkheid als kind van God. Wij groeien onder de leiding van Gods heilige Geest naar de volheid van de schoonheid toe, _die ons geopenbaard zal worden_.

2\. Doch intussen dragen wij, tot loutering en beproeving van onze liefde, allerlei aardse ellende, zowel inwendig als uitwendig. Maar ook dat staat niet buiten Gods voorzienigheid, ook dat onttrekt zich niet aan de leiding van de heilige Geest. Het mag dan ziekte zijn of tekort aan succes; misschien wantrouwen van de kant van de mensen, kwaadsprekerij. Wellicht zijn het vrienden die zonder iets te zeggen ons verlaten (zij weten niet hoeveel leed zij ons doen); het is misschien gemis aan fijngevoeligheid van hen met wie wij dagelijks omgaan; een vrijwel totaal ontbreken van gevoel voor juiste verhoudingen, terwijl men ons behandelt alsof wij marionetten waren, een hard soort hout of nog erger. Van ons echter wordt een glimlach verwacht, een ononderbroken goed humeur en blijde dienstvaardigheid. Wij mogen zelfs de schijn niet wekken dat wij iets hadden bespeurd van minachting of van de gesprekken achter ons om gevoerd... want dit alles is (als de Geest er ons boven uit tilt) waardevol als het zuiverste goud. Maar wat vraagt het een diepe zelfverloochening... ZÃ³ diep dat niemand ze ziet...

_Wij gaan groot op onze kwellingen,_ (zegt de zegevierende apostel in het epistel); _wij weten dat de kwelling geduld voortbrengt, geduld weer deugd; de deugd leidt tot de hoop, en de hoop zal ons niet beschaamd doen staan, want... de liefde van God is uitgestort in onze harten door de heilige Geest die ons gegeven werd._ Zo waar is het woord van de heilige Geest (bij Sint Jan): _dit is onze overwinning, ons geloof_. Was dit geloof er niet, wij waren al duizend maal bezweken. Nu houdt _Hij_ ons vast, die ons het geloof gaf door de heilige Geest en in het geloof, het vertrouwen en de kracht.
