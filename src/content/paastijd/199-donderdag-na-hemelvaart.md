---
path: /199
title: '199: DONDERDAG NA HEMELVAART'
tag: paastijd
content: ../styling.md
sortIndex: 199
---

## De heilige Geest in ons

Een van de gevolgen van onze deelname aan het goddelijke leven is de tegenwoordigheid van Gods Geest in ons. Dit is de heiliging van de ziel: van Hem gaat alle stuwkracht uit; hier ligt de bron van de diepste troost en van de hoogste vreugde.

1\. _De liefde Gods is uitgestort in onze harten door de heilige Geest, die ons geschonken is._ (Rom. 5:5) Zonder de Geest van God in ons is de waarachtige liefde tot God niet denkbaar. En waar een oprechte liefde tot God woont, is ook de heilige Geest.

Het liefdeleven in een ziel bloeit dus niet zonder dat de heilige Geest een werkzaam aandeel daarin heeft. Het leven in liefde is een leven in de Geest. De Geest van God, present en actief in de mens, leidt het proces van zijn heiliging.

Die Geest werkt mede met Jezus Christus en begint met Hem onze loutering en verheffing. _Gij zijt rein gewassen, gij zijt geheiligd, gij zijt gerechtvaardigd in de naam van de Heer Jezus Christus en door de Geest van onze God._ (1 Kor. 6:11) Wie dit niet ernstig en rustig overdenkt, zal moeilijk kunnen komen tot de waardering van dit voorrecht, van deze wezenlijke begenadiging: _de heilige Geest in ons_. Hij wil het bewustzijn in ons wekken, dat Hij in waarheid in ons aanwezig is. De _innerlijke openheid daarvoor_ is de simpele, maar vanzelfsprekend nodige gesteltenis.

_De Geest getuigt met onze geest, dat wij kinderen zijn van God._ (Rom. 8:16) Zijn aanwezigheid heiligt de gehele mens: de ziel en het lichaam als een geheel dat als zodanig door God geschapen, in zijn geheel werd verlost, en ook als geheel wordt geheiligd. _Weet gij niet, dat uw lichaam een tempel is van de heilige Geest, die in u woont?_ (1 Kor. 3:16)

Voorzichtigheid, oprechtheid, reinheid worden door Hem ingegeven, geleid en gevoed, zoals dat bij kinderen van God gaat. _Allen die door Gods Geest worden geleid, zijn kinderen van God._ (Rom. 8:14)

2\. Uit dit alles volgt wel dat van ons verwacht wordt: een innige toegekeerdheid tot de Geest van God. Dit is dus een afwending van het kwaad omdat de heilige Geest onmogelijk het kwaad kan willen en omdat dit in strijd is met de heiliging die Hij in de mens bewerken wil. _Bedroeft niet Gods heilige Geest, waarmee gij verzegeld zijt voor de dag van de verlossing._ (Ef. 4:38) Als de heilige Geest ons leidt en ons inspireert, is het ook volgens zijn bedoeling, dat wij zo veel mogelijk zijn gedachte en zijn leiding volgen: _zo we leven door de Geest, laat ons dan ook handelen naar de Geest_ (Gal. 5:25) Geen mens ter wereld of hij voelt bij zijn opgang naar haven de tegenwerkende krachten. Wie ernstig de taak van zijn toenadering tot God onderneemt, constateert al spoedig dat menselijk pogen hier ontoereikend is. Zelfs het vragen om hulp kan de arme mens te veel zijn of hem tegenstaan. Bij dit alles is Gods Geest onmisbaar. Hij komt ons tegemoet en verwacht slechts van ons het welkom, de eerbied, het verlangen. Hij zelf zal ons leren bidden of Hij zal zelf in ons bidden. _De Geest komt onze zwakheid te hulp. Want we weten niet eens, wat we behoren te vragen; maar de Geest zelf smeekt voor ons met onuitsprekelijke verzuchtingen. En Hij, die de harten doorgrondt, Hij weet waar de Geest naar verzucht en hoe deze voor de heiligen smeekt volgens de wil van God._ (Rom. 8:26,27)

Moge Gods liefde ons tot die stemming van godsvrucht en vrede brengen, waarin wij toegankelijk worden en toegankelijk blijven voor de werking van zijn Geest.

_Kom heilige Geest, woon in ons; laat ons door uw heiligende invloed, het geschikte werktuig zijn om Gods eer en Gods liefde in anderen te verbreiden. Amen._
