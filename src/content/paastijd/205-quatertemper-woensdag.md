---
path: /205
title: '205: QUATERTEMPER WOENSDAG'
tag: paastijd
content: ../styling.md
sortIndex: 205
---

## Waarheid

_Moge de Vertrooster die van U voortkomt, Heer, onze harten verlichten en zoals uw Zoon beloofd heeft, ons tot alle waarheid voeren..._

Zo bidt de Kerk vandaag met en door al haar gelovigen. Dat de heilige Geest, de Vertrooster bij uitstek, onze harten moge verlichten. Hij is _het licht der harten_ tot wie wij hebben gebeden: _O, lux beatissima_, _o allerzaligst licht, vervul tot in hun diepten de harten van de gelovigen._ (Sequentia, Pinksteren)

Hij is _de Geest van de waarheid_ en wij hebben aan de waarheid, aan de goddelijke waarheid vooral, nu zo dringend behoefte. Hij verlicht ons door zijn zeven Gaven... vooral door de Gave van het verstand. Hij mag terecht verwachten, dat wij open willen staan voor de waarheid, voor de liefde tot en begrip voor het goddelijke. Dat betekent dus afgestemd zijn op, zich-richten-naar. Het veronderstelt een werkelijk _doen_; dat ik mij dus richt op het goddelijke.

Het goddelijke is zó hoog, zó veel verhevener en fijner dan datgene wat wij dagelijks in hart en geest ronddragen. Het is duidelijk dat hier een speciale aanleg, en ook speciale toeleg en ingekeerdheid, wel zeer wenselijk zijn.

1\. Maar als wij bidden om licht, bidden wij dan tot de heilige Geest, en niet alleen om licht voor onszelf? Wij mogen ook iets aan anderen overdragen. Het is juist, het is zelfs heilige plicht, ook aan anderen iets van onze grote rijkdom mee te delen. Zovelen wachten op een goed woord... zovelen staan open en staan te wachten. Wij zijn de boodschappers van de waarheid, wij de kinderen van het licht...

_Wij staan voor een eigenaardig verschijnsel. Over de wereld gaat een diepe religieuse onrust. In alle grote cultuurlanden is, bij de intellectuelen althans, het atheïsme een overwonnen standpunt. De grote vragen van het leven en het antwoord dat de godsdienst er op geeft, staan weer in het brandpunt van belangstelling. En in die belangstelling komt overal het katholicisme het meest op de voorgrond..._ (L. Monden S. J. in _De Heraut_ van 5 mei, 1959)

Maar als de velden wit staan voor de oogst... moeten wij dan niet gaan oogsten? Zouden wij die kansen - nu vooral zo kostbaar om het Godsrijk te verbreiden - niet benutten?

Als wij de heilige Geest bidden om inzicht in de waarheid, moge het dan ook zijn... opdat wij die waarheid aan anderen meedelen! Er wordt waarlijk nog te weinig over godsdienstige zaken gesproken. Wij zijn zo vaak te terughoudend met onze heiligste overtuiging, met onze diepste gevoelens. Het is begrijpelijk. Maar het is nu het uur tot daadwerkelijk apostolaat. En vaak is dat apostolaat zo uiterst eenvoudig van vorm: het goede woord, een eigen oordeel over (soms zo gewichtige zaken) slaat in... als men ziet en voelt, dat wij het waarachtig menen.

2\. _De winter is voorbij voor de Kerk, de nieuwe - lente is aangebroken; zegt het aan allen; wij staan in een nieuwe lente van de geschiedenis._ Kort voor zijn dood sprak Paus Pius XII deze hoopvolle woorden. Was het een profetie?

Als wij vernieuwing willen brengen, zal heilige propaganda, dus rotsvaste, diepe overtuiging, onmisbaar zijn.

In enkele jaren willen de sovjets twaalf en een half miljoen televisie-apparaten geplaatst hebben over hun hele land en vanuit Moskou door transmissie-zenders verbonden zijn met de satellietlanden. Zo zullen zij hun leer, hun cultuur kunnen propageren tot in de verste hoeken van hun uitgestrekt rijk.

Het is een les voor ons. En een dringende uitnodiging om, waar dan ook, propaganda te gaan voeren voor Christus en Zijn Rijk. Ieder woord kan vruchtbaar zijn. Laten wij van gedachten wisselen met hen die daarvoor open staan; op bescheiden, maar overtuigende wijze. Aan de jongeren vooral moeten wij de waarheid geven. De heilige Geest maakte de Apostelen tot wonderbare propagandisten van Christus' wereldrijk. Wij dragen al eeuwen van waarheidstraditie in ons mee; het is niet moeilijk om aan ons geslacht (vandaag dus), met liefde daarvan te getuigen. _Kom heilige Geest, breng ons en allen die wij ontmoeten, weer dichter bij de waarheid. Amen._
