---
path: /170
title: '170: WOENSDAG NA DE 2e ZONDAG'
tag: paastijd
content: ../styling.md
sortIndex: 170
---

## Blijdschap om Gods goedheid

Gedurende de Paastijd uit de Kerk onophoudelijk haar vreugde in alleluja's. Zij wenst dat wij de ware vreugde ook in het leven vasthouden.

Deugd immers (vooral de vaak zo moeilijke _oefening_ in de deugd) heeft vreugde nodig. Grote dingen komen het best tot stand in blijdschap. Wie blij is staat sterk tegenover de offers van het leven. Maar de Kerk wijst ons - en zo terecht - op de ware bronnen van de levensvreugde.

1\. _Van Gods barmhartigheid is de aarde vervuld, door het woord des Heren zijn de hemelen gegrondvest (Psalm 32). Verheugt u rechtvaardigen in de Heer; zij die goed leven, behoren Hem te prijzen._ (Intro√Øtus van de zondag)

Wat ons telkens weer in blijdschap aan God doet denken is zijn eindeloze goedheid voor ons. Hij heeft ons gered, Hij heeft ons weggehaald van de zonde en de listen van de duivel. Wij zijn door Christus zijn kinderen geworden. Op grond van zijn barmhartigheid dus, mogen wij verheugd zijn en daarom inderdaad is ons leven vol vreugde.

Het is een weldaad ons dit te herinneren. Ook voor ons, voor ieder mens is God barmhartig geweest en Hij is dat nog. Het alleluja-vers spreekt ons van de verheugende verschijning van Christus aan de Emmausgangers, een verschijning die hun verdriet wegnam. _De leerlingen herkenden de Heer Jezus bij het breken van het brood._

Zo dikwijls, misschien dagelijks, wonen wij het breken van het brood bij, het heilig Misoffer waaraan wij deelnemen. Is het ons een reden tot blijdschap? Mede-offeren, mede-vieren met de gehele Kerk, betekent deel hebben aan Jezus Christus; het betekent Hem ontmoeten en herkennen iedere dag, in zijn Kruisdood en in zijn heilig offermaal, waar Hij zelf ons voedsel is.

_Ik ben de goede Herder,_ zo gaat het vers verder, _Ik ken de mijnen en de mijnen kennen Mij._ Ook hierin ligt de reden van onze vreugde: Hij kent ons, Hij heeft ons lief; Hij is voor ieder van ons de goede Herder, die ons door het leven leidt; die ons voedt en ons brengt tot de eeuwig-groene weiden van de hemelvreugde. Hij kent ons, zoals vrienden elkaar kennen; zoals zij kennen die waarlijk liefhebben.

2\. _God die door de vernedering van uw Zoon de gevallen wereld hebt opgericht, verleen aan uw gelovigen een voortdurende blijdschap..._

Het is niet alleen maar de herinnering aan Gods goedheid die ons verblijdt, maar ook het voortdurend beleven van zijn vriendschap. Christus staat naast ons, Hij woont door zijn godheid werkelijk in ons. Hij is uit ons leven niet meer weg te denken. Hij is... _onze voortdurende blijdschap_.

Het is volstrekt niet onjuist als wij ook in de schepselen bronnen van zuivere vreugde vinden. Het is een weldaad de schoonheid van de natuur te bewonderen, de goedheid van de mensen rondom ons te ervaren, de pracht van menselijke scheppingen te genieten. Doch dit alles is bestemd ons telkens weer terug te voeren naar het goddelijke. Het contact met de goddelijke goedheid en de goddelijke schoonheid geeft diepere vreugde. De eenheid met Jezus, het ervaren van Gods tegenwoordigheid heeft iets wat ver boven al het aardse uitvoert en brengt het geluk dat al het overige op onzegbare wijze overtreft.

Is het geen biezonder voorrecht als wij _in_ de mensen, in alle schepselen en in aardse schoonheid God weten te vinden? Brengt dan alles ons niet zoveel nader tot Hem, zonder dat wij het eerst, min of meer bezorgd hebben ontvlucht? Dat is een zuiver christelijk standpunt.

Alles is door Hem gemaakt, Hij geeft het ons als goddelijk geschenk, het spreekt van _zijn_ goedheid en van _zijn_ onbeperkte, nooit verzwakte schoonheid. Dit voert tot diep gebed en... tot diep geluk. _Opdat Gij hen die Gij aan de eeuwige dood hebt ontrukt, de eeuwige vreugden moogt doen genieten._

De Kerk leert ons vragen om de eeuwige zaligheid, het onsterfelijk geluk hierboven. Er dreigt ons namelijk altijd het gevaar dat wij te gemakkelijk bij de aardse schoonheid blijven stilstaan. Hoe voortreffelijk zij ook zijn moge, alle aardse schoonheid zoals ook alle aards geluk is relatief; zij is bestemd voor de aardse tijd. Maar zij wijst hen die haar goed begrijpen en gebruiken willen, op de vreugde van het hiernamaals, op datgene wat voor later is bestemd, de eeuwige schoonheid en het nooit eindigend geluk dat ons wacht in de hemel bij God.

_Laat alle aardse schoonheid en goedheid Heer, mij inniger met U verbinden en mij voorbereiden op de eeuwige ontmoeting met U die de bron van alle schoonheid en goedheid zijt. Amen._
