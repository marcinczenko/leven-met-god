---
path: /202
title: '202: PINKSTEREN'
tag: paastijd
content: ../styling.md
sortIndex: 202
---

## Stort in ons uw vuur

De nederdaling van de heilige Geest over de Apostelen was de plechtige openbaring, waar door God aan alle volken en alle tijden toonde, dat Hij het werk van Jezus Christus - de stichting van de Kerk - bekrachtigde. Die nederdaling met de wonderbare verschijnselen die haar begeleidden was het zegel van de goddelijke almacht, dat de Kerk aanwees als een instelling van goddelijke oorsprong. Daardoor zou de heilige Geest de mensen tot hun eindbestemming brengen langs de weg van genade en waarheid. Maar tegelijk werkt, en sindsdien op biezondere wijze, de heilige Geest in iedere ziel die Hem bij zich wil toelaten. Wij zijn zelf de kostbare tempel, waarin Hij woont; Hij heiligt de tempel, waarin Hij wordt aanbeden.

1\. De Apostelen hebben tezamen met Maria, de moeder van de Heer, tezamen met andere leerlingen en heilige vrouwen, verlangend uitgezien naar de komst van de beloofde heilige Geest.

God wil blijkbaar verwacht worden. En tijdens die verwachting is bij alle Apostelen wel de inwendige gesteltenis gezuiverd en verdiept. Zij zijn zonder groot zelfvertrouwen; de heilige Geest moest komen en hen tot alle waarheid voeren; Hij zou hun kracht zijn opdat zij zouden getuigen.

De nederigheid is altijd een biezonder gewenste, zelfs onmisbare deugd als God iemand uitverkiest of door hem werken wil. _En plotseling kwam er een geruis uit de hemel als van een hevige windvlaag en vulde het gehele huis, waar zij waren vergaderd... Bij dat geruis liepen de mensen te hoop._ (Hand. 2:2-6)

Vijftig dagen na de bevrijding uit Egypte openbaarde God door geweldige natuurverschijnselen zijn tegenwoordigheid op de berg Sinaï. Vijftig dagen na de verlossing (waarvan die eerste bevrijding slechts een voorafbeelding was) kondigt de heilige Geest op indrukwekkende wijze aan, dat Hij _het evangelisch mysterie komt voltooien_. (S. Hieronymus.)

_Vurige tongen verschenen hen, spreidden zich rond en zetten zich op ieder van hen neder_; dit om de wonderbare werkingen aan te duiden, die de heilige Geest nu in deze zielen en harten verrichtte.

Waarom tongen? De apostelen moeten vóór alles de vertolkers zijn van Jezus' leer; de stuwkracht van de heilige Geest zou hen helpen het goede woord te spreken, zodat zij zouden worden aanhoord en geloofd.

Waarom vuur? Omdat het vuur verteert, omdat het verlicht en verwarmt en zich onweerstaanbaar voortplant.

2\. Ook in ons werkt diezelfde heilige Geest. Wij zien geen opvallende verschijnselen, geen windvlaag of vurige tongen, maar het is toch zijn genade, die ons doet geloven in het woord van Jezus Christus. Het is zijn ingeving en aantrekking, die ons doet volgen en aanvaarden als de Kerk tot ons spreekt. Hij roept ook tot hogere volmaaktheid.

Wij hebben in ons zo zeer de behoefte aan de heilige Geest. Hij brengt gloed en liefde, die onze lauwheid wegneemt; zijn vuur verteert alle ongerechtigheid, zijn vuur brengt ook licht en door zijn aandrift maakt Hij ook ons tot Apostelen. O, als Hij eens slaagde dit jaar iets in ons te doen van wat Hij in de Apostelen deed! _Kom heilige Geest, vervul de harten van uw gelovigen en ontsteek in hen het vuur van uw liefde. Verander ons en heilig ons, maak ons tot Apostelen, waar ter wereld wij ook staan of wat wij doen; laat uw liefde volkomen in ons zegevieren. Amen._
