---
path: /183
title: '183: DINSDAG NA DE 4e ZONDAG'
tag: paastijd
content: ../styling.md
sortIndex: 183
---

## Onze verhouding tot de heilige Geest

De vereniging van Jezus' mensheid met de Godheid en de gehele heiliging van die mensheid wordt op een biezondere wijze toegeschreven aan de heilige Geest. Wij weten uit de schrift dat vanaf het moment dat wij geloven en gedoopt zijn, God in onze ziel woont. Deze inwoning, maar tegelijk de progressieve, voortschrijdende heiliging van ons leven door allerlei goddelijke be√Ønvloeding, wordt eveneens aan de heilige Geest toegeschreven. Het is immers een werk van liefde en wel een zeer speciaal werk van de goddelijke liefde. Dit komt de Geest die liefde is en die de Geest van heiligheid en heiliging heet, op biezondere wijze toe.

1\. De heilige Geest is de vrucht van de goddelijke liefde tussen de Vader en de Zoon, van wie Hij als van een beginsel voortkomt. Hij is de eerste van alle gaven, Hij is de Gave bij uitstek. Aan Hem schrijven wij dus die goddelijke inwoning in ons toe. Daardoor wordt de Godheid ons gegeven als voorwerp van bovennatuurlijke kennis en van bovennatuurlijke liefde. Wij kunnen God namelijk door de invloed van de genade kennen en beminnen, op een wijze die voor ons op louter natuurlijke grondslag niet mogelijk zou zijn.

_Het is de Geest van de waarheid,_ zegt Christus, _Hij blijft bij u, Hij is in u._ (Joh. 14:17) Sint Paulus zegt het ons niet minder duidelijk: _de hoop wordt niet beschaamd __omdat__ de liefde Gods in onze harten is uitgestort door de heilige Geest die ons geschonken is_. (Rom. 5:5) _Weet gij niet dat gij Gods tempel zijt en dat Gods Geest in u woont?... heilig is Gods tempel en dat zijt gij._ (1 Kor. 3:16,17)

In overeenkomst met de heilige schrift en de kerkvaders wordt de heilige Geest in de liturgie van de Kerk genoemd _de zoete Gast van de ziel_, _dulcis hospes animae_. Hij wordt ook zeer dikwijls aangeroepen om zelf in ons te komen en te blijven en zijn heilige werkingen in ons te voltrekken.

2\. Terwijl die heilige Geest als eerste Gave en als ongeschapen Genade in onze ziel komt, deelt Hij haar voortreffelijke geschapen gaven mee die strekken tot heiliging. Uiteindelijk leidt dit alles tot een steeds inniger vereniging met God. Want de Geest zuivert en reinigt van alle zonde die in strijd is met Gods liefde. Hij verheft en heiligt het wezen en de vermogens van de ziel door haar blijvende beginselen in te storten die haar richten op God als het bovennatuurlijk einddoel. Dit is (door die heilige Geest) de nieuwe geboorte tot het bovennatuurlijk goddelijk leven.

_Voorwaar, voorwaar Ik zeg u: indien iemand niet herboren wordt uit water en Geest, kan hij niet ingaan in het koninkrijk Gods... Wat uit de Geest geboren is, is geest._ (Joh. 3:5,6)

Paulus bidt voor zijn gelovigen: _dat Hij (de Vader) volgens de rijkdom van zijn genade u moge verlenen krachtig naar het inwendige te worden gesterkt door zijn Geest_. (Ef. 3:16)

Zo maakt die heilige Geest ons tot kinderen van God in de werkelijke betekenis van dit woord. _Want gij hebt geen geest van slavernij ontvangen, om terug te vallen in de vrees, maar de geest van kindschap, waardoor wij roepen: abba, Vader. De Geest zelf getuigt met onze geest, dat wij kinderen zijn van God._ (Rom. 8:15,16) Dat is dus de Geest van God en zijn werking in ons. Wij zouden mogen zeggen, dit is het begin: zijn inwoning, de instorting der liefde Gods, het kind van God zijn door Hem. Maar Hij voert ons nog verder en nog hoger als wij zelf maar willen. Wanneer wij luisteren, meegaan, wanneer wij ons inwendig leven cultiveren, dat betekent, acht slaan op de Geest die in ons woont, wanneer wij Hem eerbiedigen, beminnen, volgen... dan trekt Hij ons naar boven.

_Kom o heilige Geest, vervul mijn hart omdat ik reeds in U geloof en doe in mij het vuur van uw liefde ontbranden._  
_Heilig mij door uw aanwezigheid, door uw goddelijke werking en laat mij in alles en altijd aan uw liefde beantwoorden. Amen._
