---
path: /162
title: '162: DINSDAG NA BELOKEN PASEN'
tag: paastijd
content: ../styling.md
sortIndex: 162
---

## Ons geloof

1\. Het geloof is een gave van God, waarmede Hij ons tegemoet komt en ons tot Hem optrekt. Wie gelooft zoekt niet de waarheid allereerst in horizontale richting. De verticale lijn van het schepsel tot de hoogte van God, wijst hem de weg naar zijn eeuwige bestemming. Nu maakt juist dit geloof (dat zijn bevestiging vindt in het ontvangen van het heilig doopsel) ons tot kind van God in Jezus Christus. De genaden, het licht, de geestelijke, geheime aantrekkingskracht naar God en naar het goede, hangen voor een groot deel met dit _geloven_ samen.

_Al wat uit God geboren is,_ zo schrijft St. Jan (en dus kind van God is), _overwint de wereld: en dit is (de garantie van) de overwinning die over de wereld zegeviert, __ons geloof__. Wie is het die de wereld overwint, tenzij degene __die gelooft__ dat Jezus de Zoon van God is?_ (1 Joh. 5:4-10)

Het is als de aankondiging van een hoogste waarheid waarvan niemand onkundig mag zijn. Willen wij sterker zijn dan de wereld die ons naar beneden haalt, die ons verstoffelijkt, veruiterlijkt en God doet vergeten, dan is de eenheid met de Zoon van God het enig zekere middel.

De apostel roept een sterke antithese op tussen het kindschap Gods en _alles wat er in de wereld is_, zoals hij zich elders uitdrukt. Niemand van ons twijfelt aan het vele goede in de wereld, maar het is toch ook waar dat er een geestelijke rijkdom in ons aanwezig moet zijn, een begrip voor het hogere en goddelijke, willen wij niet worden meegesleurd door aardse bekommernis, genot en eer. Daarom is het geloof in Jezus onze redding... _Deze is het,_ zo schrijft de apostel verder, _die door het water (van zijn Doopsel in de Jordaan) en het bloed (van zijn kruisoffer op Calvarie) gekomen is; niet door water alleen maar door water en bloed; en de Geest is het die getuigt dat Christus de waarheid is._

Wij denken gemakkelijk aan _de waarheid_ die door de werking van de heilige Geest binnen in ons, en aldus, als het ware tastbaar of in ieder geval aanvaardbaar wordt.

De heilige Geest werkt in ons, ongetwijfeld. Sint Jan ziet hier breder: de gehele gemeenschap in de Kerk staat hem voor ogen, als hij spreekt over de heilige Geest. Het is dezelfde Geest die eens _zweefde over de wateren_ en die nu de gehele Kerk herschept.

2\. _Want drie zijn er die getuigenis afleggen in de hemel (dat Jezus de Zoon van God is): de Vader, het Woord en de heilige Geest; en deze drie zijn één (één in wezen en overeenstemmend in hun getuigenis)._  
_En drie zijn er die getuigenis afleggen op aarde: __de Geest__ (door zijn nederdaling, zowel bij de doop van Christus als over de apostelen bij het Pinksterfeest); en __het water__ (Christus' doopsel, waarbij de stem van de Vader klonk: "deze is Mijn welbeminde Zoon"); en __het bloed__ (van Jezus' kruisoffer waarbij de voorzeggingen van de profeten in vervulling gingen); en deze drie zijn één_ (omdat zij alle drie hetzelfde getuigen).

Geloof brengt tot gebed... het leert bezinning, ernst en diepte. Het geloof voert ons langs de betrekkelijke waarden en ver daarboven uit tot het ene onvergankelijke: tot God zelf.

Niet in God geloven is haast niet vol te houden.

Wij hebben Hem immers nodig als deelgenoot van vreugde en geluk. En wij zien toch naar Hem op in angst en vertwijfeling.

Wij geloven in de mensen... maar het geloof in God biedt betere kansen, dat wil zeggen, het geeft meer vastheid en vertrouwen. Ik geloof in God en daarom weet ik dat Hij met mij begaan is; ik geloof in Hem en ik weet dat Hij niet meer vraagt dan ik Hem geven kan. Hij is tevreden als ik niet naar de kerk ga vandaag en morgen en overmorgen, maar met blije toewijding voor mijn gezin zorg, of een andere taak vervul die mijn aanwezigheid dringend vraagt.

Ik geloof in God en daarom blijf ik moedig al schijnt alles random mij en ook _in mij_ te wankelen: _God is groter dan ons hart_, ook al klaagt ons hart ons aan.

_Indien wij het getuigenis van mensen aannemen, het getuigenis van God (die de onfeilbare waarheid is ook als Hij spreekt over zijn goedheid voor ons) is meer. Dit nu is het getuigenis van God, en daarom is het groter: dat Hij over zijn Zoon getuigenis heeft afgelegd._

_Wie in de Zoon van God gelooft, heeft het getuigenis van God in zich._ God spreekt in ons, als wij eenmaal in zijn Zoon geloven.

_O God, help ons om terwille van uw oneindige waarachtigheid steeds meer te bouwen op de waarheid van uw Woord, onze Heer Jezus Christus. Amen._
