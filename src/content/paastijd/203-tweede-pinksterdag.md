---
path: /203
title: '203: TWEEDE PINKSTERDAG'
tag: paastijd
content: ../styling.md
sortIndex: 203
---

## Stort in ons uw licht

Kom heilige Geest en zend vanuit de hemel een straal van uw genadelicht. Zend ons het licht, dat Gij zelf zijt; kom en verlicht ons inwendig, Gij die het aanzien van de aarde hernieuwt, Gij die de harten hebt geschapen en die ze kunt vervullen van licht en vreugde, zoals niemand anders dat vermag te doen. Kom heilige Geest, Gij die de Schepper zijt, die eens zweefde over de wateren en uit de chaos de kosmos hebt geschapen, Gij die op het _fiat lux_, _het worde licht_, de wereld hebt verlicht, verlicht nu onze harten, die in duisternis verkeren. Want door uw licht kunnen wij weer zien; in uw licht zullen wij het Licht zien en weer begrijpen en waarderen, wat van U voortkomt en wat onze waardering zo ten volle waard is.

Kom heilige Geest, Gij Vader der armen die in goddelijke barmhartigheid onze ontstellende armoede wilt vullen met goddelijke rijkdom. Wij zijn nog altijd zo arm aan geestelijke goederen, zo arm aan begrip, aan inzicht; wij zijn zo arm aan genade, aan heiligheid, aan goede wil zelfs. Wij zijn zó vol van onszelf, zó vol van het aardse, dat het geestelijke, _dat wat van de Geest is_, ons haast niet verrijken kon in het verleden.

Kom Vader der armen, en verrijk ons met uw onzegbare overvloed, met datgene, wat onder de mensen geen naam meer heeft, maar wat zo onsterfelijk kostbaar is. Geef ons Uzelf, voltooi het werk dat Gij in ons begonnen zijt op de dag van ons heilig doopsel, dat Gij bevestigd hebt in het heilig vormsel; voltooi, voltooi, opdat het werk in onze zielen niet zo troosteloos onvolmaakt moge blijven. Gij Vader der armen, Gij ziet toch beter dan wij, hoezeer wij uw hemelse rijkdom behoeven om ten volle kinderen van God, om ten volle de verlosten van Jezus Christus en tempels van U, de heilige Geest, te kunnen zijn.

Kom heilige Geest, Gij de schenker van de Gaven. Alles, wat er aan goeds in ons woont, is de vrucht van uw overheerlijke goedheid. Leer ons uw gaven op prijs stellen; stem ons wat meer af op het louter geestelijke; te lang en te veel hebben wij gestaard en gehunkerd naar het louter stoffelijke. Geef ons uw gaven, opdat wij, geopend voor hemelse invloed, het aardse leven heiligen.

Vervul ons van uw zeven heilige Gaven en van de vruchten, waarvan uw apostel spreekt. Geef ons, schenker van de Gaven, _liefde, blijdschap en vrede; geef ons geduld, welwillendheid en barmhartigheid; geef ons betrouwbaarheid, zachtmoedigheid en gematigdheid._

Dan treden wij, als geheel vernieuwd in liefde en vrede, de mensen weer tegemoet. Als wij in ons dragen, U, heilige Geest, die het _lumen cordium_ zijt, het _licht der harten_, zullen wij gaarne anderen verlichten en iets meedelen van uw rijkdom, die wij als de grootste schat bewaren in ons eigen hart.

Kom heilige Geest, en vervul ons opdat wij iets van liefde en vrede aan anderen geven bij iedere menselijke ontmoeting. Kom heilige Geest en ontbrand in ons het onblusbaar heilig vuur, opdat wij ons bewust mogen zijn van onze nooit eindigende apostolische taak en gaarne geven aan anderen door de morele steun van het voorbeeld en van het goede woord. Maar werk dan in ons, Gij die de Kerk bezielt, zoals Gij gewerkt hebt in de eerste apostelen. Laat het weer waar zijn ook op dit Pinksterfeest, dat Gij onze harten vervult, zodat wij U overal leren zien en dan proeven en smaken dat ook de gehele wereld vol is van U: _Spiritus Domini replevit orbem terrarum_, het aardrijk is vol van de Geest des Heren. Amen.
