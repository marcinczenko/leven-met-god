---
path: /157
title: '157: DONDERDAG NA PASEN'
tag: paastijd
content: ../styling.md
sortIndex: 157
---

## Het geluk Christus te hebben gevonden

In het epistel van vandaag wordt op een eenvoudige wijze verhaald hoe een man uit Ethiopië, schijnbaar toevallig in aanraking komt met de diaken Filippus en door hem wordt gedoopt.

1\. Bij al zijn rijkdom en invloedrijke betrekkingen was de opperschatmeester van Kandake, de koningin van de Ethiopiërs, toch niet gelukkig.

Op zijn terugreis van Jeruzalem vraagt Filippus hem of hij de tekst van Isaias wel verstaat. En bescheiden antwoordt hij: _hoe zou ik dat kunnen als niemand mij leiding geeft?_ Hij nodigde Filippus uit naast hem plaats te nemen.

Wat zijn wij bevoorrecht als iemand ons dikwijls de schrift verklaart. Het is zeker waar, dat wij bij al de verklaringen van de mensen, het licht van de heilige Geest dat ons inwendig verlicht, niet kunnen missen. Maar mensen worden door mensen geleid en de voor de hand liggende hulpmiddelen mogen wij niet minachten of ongebruikt laten. Wij allen moeten wel eens zeggen als het gaat over het inzicht in de schrift en in de goddelijke dingen die daar ter sprake komen: _hoe zou ik het kunnen (begrijpen) als niemand mij leiding geeft?_

De schriftuurplaats die hij las, zo vertelt Lukas verder, was deze:

_Als een schaap wordt Hij ter slachtbank geleid; En als een lam stom tegenover zijn scheerder, Doet ook Hij zijn mond niet open._  
_In de vernedering wordt zijn vonnis voltrokken;_  
_Wie zal zijn geslacht vermelden?_  
_Zijn leven wordt weggenomen van de aarde._

Wij weten dat de profeet hier de Messias bedoelt, Jezus Christus de Zoon van God. De Ethiopiër wist het niet. Filippus _verkondigde hem de blijde boodschap van Jezus_. En alsof hij toen pas ten volle verlicht werd vraagt de opperschatmeester om gedoopt te worden.

Filippus zei hem: _als gij van ganser harte gelooft kan het geschieden. Hij antwoordde: ik geloof dat Jezus Christus de Zoon van God is... En hij doopte hem_. (Hand. 8:26-39)

2\. Vanaf dat ogenblik ziet de Ethiopiër Filippus niet meer. Maar vol vreugde reisde hij verder. _Ibat autem per viam suam gaudens._ Dat is de stemming van iemand die Christus gevonden heeft. _Wij_ zijn door Gods goedheid bevoorrecht zoals hij: in geloof en doopsel hebben wij de Heer gevonden; wij zijn door de Geest één geworden in Christus. _Allen zijn wij in één Geest tot één lichaam gedoopt en allen zijn wij met één Geest gedrenkt._ (1 Kor. 12:13) Daardoor zijn wij van Christus geworden, leven wij in Christus, en hebben ons naar het woord van de apostel met Christus bekleed: _allen hebt gij u met Christus bekleed, omdat gij allen gedoopt zijt tot de gemeenschap met Christus_. (Gal. 3:27)

Deze rijkdom: Christus te bezitten, gedoopt te zijn tot één lichaam in Hem en te mogen geloven dat Hij de Redder is van ons allen, Hij de Zoon van God, vat Paulus samen in dit woord: _want kinderen van God zijt gij allen door het geloof in Christus Jezus_. (Gal. 3:26)

Christus mag toch van ons verwachten dat wij ons doopsel en dus het goddelijk leven in ons, waarderen. Zo zou het zeer juist zijn dikwijls te denken aan Hem die de bron is van ons groot geluk, die ons de waarheid en de vriendschap met God gegeven heeft.

_Ibat per viam suam gaudens._ Hij zette zijn reis in blijdschap voort.

Zo zou ons leven kunnen zijn. Zetten wij de levensreis in blijdschap voort, want wij zijn van Christus. Hij bezit ons, wij bezitten Hem. Hij leidt onze schreden, Hij waakt over onze lotgevallen, Hij de Heer, de verrezen Christus.

_O Jezus, laat mij dagelijks de blijdschap vinden in de gedachte dat ik U toebehoor. Laat mij mijn levensreis in blijdschap voortzetten en voltooien in uw gezelschap. Laat mijn leven een reden tot blijdschap zijn voor U, die zelf voor mij de grootste vreugde zijt. Amen._
