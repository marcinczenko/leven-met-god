---
path: /186
title: '186: VRIJDAG NA DE 4e ZONDAG'
tag: paastijd
content: ../styling.md
sortIndex: 186
---

## De geest van Christus I

_Wie mijn vlees eet en mijn bloed drinkt blijft In Mij en Ik in hem._ (Joh. 6:57)

Wie Jezus dagelijks eet en drinkt - zoals alle priesters en kloosterlingen doen - en zeer dikwijls vele leken, wordt verwacht ook van Christus te leven. _Hij blijft in Mij,_ zegt Jezus, _en Ik in hem._

Velen kunnen Hem misschien niet altijd in sacramentele vorm ontvangen, maar dan staat hun toch de weg nog open naar de _geestelijke communie_.

1\. Maar wat is dat _leven van Christus in ons?_ Hij wil in ons blijven en Hij zegt dat wij blijven in Hem.

Zijn fysieke aanwezigheid is gebonden aan de uiterlijke vorm van brood en wijn, maar die verdwijnen spoedig. Hij blijft toch. Hij blijft op een zeer geestelijke en tegelijk zeer reële wijze door de vermeerdering van goddelijk leven in ons. Maar als Hij dus meer in ons leeft, meer dan te voren in ons aanwezig is, zal uit geheel ons doen en laten iets van Christus naar voren moeten treden. Wij zullen hoe dan ook, meer Christus zijn. De priester, die de hoogbevoorrechte vriend is van de Godmens zal ook op een biezondere wijze de Christus dragen en... de Christus geven. Dit is ook waar van alle kloosterlingen, manlijke zo goed als vrouwelijke, die de onvolprezen uitverkiezing van hun roeping hebben verstaan. Want die komt neer op het _meer van Christus zijn_. Hij is hun Vriend en Bruidegom.

Doch Hij beperkt zijn geven niet tot deze uitverkorenen zodat Hij de overigen uitsluiten zou. Iedereen kan leven van Hem, iedereen die Hem zoekt, iedereen die Hem liefheeft.

Ook de leek is een Christofoor, een Christusdrager. Hij is tempel en vriend, bruid en apostel door de vlam van Jezus' aanwezigheid.

Het is vanzelfsprekend dat hij die dit door Gods genade heeft ontdekt, gaat zoeken naar middelen om die aanwezigheid vast te houden, om die tegenwoordigheid van de Godmens in ons, iets te laten betekenen. Want zijn aanwezigheid moet iets betekenen voor onszelf, voor anderen (dit is het eigenlijke apostolaat: Christus dragen en dus meedelen). Zij zal zijn als een uiting van liefde voor Hem en van hulde aan Hem: want van ons tweeën wenst Hij het toch het allermeest dat onze vriendschap vurig en innig zal zijn en blijven.

2\. Hij blijft in ons doordat wij _zijn geest_ in ons dragen, zijn geest ademen. Antonius de Grote placht tot zijn leerlingen te zeggen: _ademt altijd Christus_! Dat is het. En de apostel zegt het niet minder duidelijk: _wie de geest van Christus niet heeft, behoort Hem niet toe_. (Rom. 8:9)

Hebben wij hier op aarde wel iets anders te doen, wij priesters, kloosterlingen, leken, dan de geest van Christus in ons op te nemen? En waar wij komen, zullen wij dan de _goede geur van Christus_ zijn. (Paulus) Het is immers _de geest die leven brengt_. (Joh. 6:63)

Wij zijn slechts kinderen van God in de mate waarin wij Christus' geest in ons bezitten als ons eigendom. Dat is het priesterschap van de leek maar het is ook de wonderlijke vruchtbaarheid van het priesterschap in de priester.

De geest van Jezus is zijn ongehoord-ver doorgevoerde _gehoorzaamheid aan de Vader_. Dit wil zeggen dat het eigen ik heeft leren zwijgen voor Gods almachtige, maar ook hoogheilige en oneindig liefdevolle wil. Wat betekent nu de gehoorzaamheid (een groot stuk van Christus' geest) in mijn leven? Ben ik bang dat mijn wil (mijn dierbare wil), dat mijn persoonlijkheid te kort wordt gedaan door waarachtige christelijke gehoorzaamheid? Geen slaafse gehoorzaamheid, maar volgzaamheid in kinderlijke, in echte, in vurige liefde. Dit bindt mij immers aan God, dit bindt mij aan Christus, dit is zijn geest.

_O Jezus, ik wil in mijn dagelijkse plicht een uiting zien van Gods heilige wil; ik ben blij dat ik in uw geest mag treden door gehoorzaamheid. Ik weet dat ware grootheid alleen gevonden wordt in de verbondenheid met God en dat gehoorzaamheid mij met God verenigt._  
_Help mij, Jezus, door uw voorbeeld, geef mij uw geest, maak mij voor uw heilige Geest ontvankelijk. Amen._
