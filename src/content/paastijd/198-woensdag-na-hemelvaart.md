---
path: /198
title: '198: WOENSDAG NA HEMELVAART'
tag: paastijd
content: ../styling.md
sortIndex: 198
---

## Voorbereiding op Pinksteren III

1\. Het is merkwaardig, maar juist: zonder de heilige Geest zullen wij Christus nooit goed begrijpen: Hem zelf niet, zijn woorden niet, noch zijn zending of zijn Kerk. Als de heilige Geest komt, krijgt dat alles een ander licht, een andere kleur. Christus zal als Godmens steeds een mysterie zijn maar Hij, de Geest, brengt Hem nader tot ons. De heilige Geest verheldert, verklaart, geeft inzicht en gevoel voor het goddelijke.

Sint Thomas schrijft hierover: _de zichtbare zending van de heilige Geest moest niet aan de Vaders van het oude Verbond gebeuren, omdat de zichtbare zending van de Zoon aan die van de heilige Geest vooraf moest gaan. Want de heilige Geest openbaart de Zoon, zoals de Zoon de Vader openbaart_.

De Geest daalde neer over Christus bij zijn doopsel, onder de gedaante van een duif, om voor ons te verklaren dat Christus de macht heeft ons de genade mede te delen en ons zo geestelijk te doen herboren worden. Bij zijn gedaanteverwisseling op de Thabor kwam Hij als een lichtende wolk, om ons te wijzen op de schitterende rijkdom van Christus' leer.

Nu bij het Pinksterfeest daalt Hij neer over de Apostelen in een windvlaag en onder vurige tongen om hun macht aan te duiden als uitdelers van de sacramenten en verkondigers van het woord. De Vader zond het Woord zichtbaar en tastbaar in het vlees, om oorzaak te zijn van onze heiliging; de heilige Geest vertoonde zich om die zending van Christus bekend te maken, officieel te bekrachtigen en te doen aanvaarden. Wij kunnen de heilige Geest niet missen als we Christus willen kennen en willen komen tot vurige liefde en tot geestelijke vruchtbaarheid. Wijst dit niet naar de godsvrucht tot de heilige Geest die in ons leven niet ontbreken mag?

2\. De heilige Geest geeft vruchtbaarheid zowel aan ons apostolisch werk, als aan onze pogingen tot heilig leven. Apostolisch werk is de arbeid van ouders en opvoeders; het werk van priesters en kloosterlingen die op de geestelijke groei of de eeuwige zaligheid van anderen gericht is. Waarom slagen apostolaat en persoonlijke heiliging soms niet of te weinig? Omdat wij Gods wegen niet inslaan: Hij wijst ons in de schrift duidelijk op de heilige Geest die ons leidt en stuwt naar hogere resultaten dan wij anders zonder Hem ooit bereiken zouden, echter op voorwaarde dat wij Hem aanroepen en dus tot Hem bidden.

Na zijn verrijzenis _veertig dagen lang was Hij hun (Christus aan de Apostelen) verschenen en had Hij hun gesproken over het koninkrijk Gods_ (Hand. 1 : 3)

Na zijn verrijzenis gaan Christus' gedachten en zorgen nog steeds uit naar datzelfde koninkrijk. Hij bad tot de Vader om het behoud en de bloei van zijn Kerk. Hij blijft in de hemel voor haar bidden. Hij is _onze Voorspreker_ (Rom. 8:34), _altijd levend om onze Middelaar te zijn_ (Hebr. 7:25), _om zich een heerlijke Kerk te bereiden zonder vlek of rimpel_ (Eph. 5:27) _aan zijn volheid deelachtig..._ (Kol. 2:10)

Wat op aarde gebeurde onmiddellijk na Jezus' Hemelvaart, was de vervulling van zijn laatste wens: de Apostelen en Zijn Heilige Moeder bleven eensgezind in het gebed om de heilige Geest af te roepen. Zij zetten als het ware het gebed van Christus op aarde voort. Zij verenigden zich met zijn gebed in de Hemel.

Zo bidden wij: tot Christus en met Christus om de zegen van Gods genade, om de werking van de Heilige Geest in ons en in de gehele Kerk te mogen ervaren. Hij zal de onnodige angsten verdrijven; Hij zal het licht zijn, Hij zal moed geven en apostolische kracht. Hij nam immers bij de Apostelen de angst weg, Hij vervulde hen van licht en van apostolische durf. Wat zou ons leven rijk en vruchtbaar zijn, als dit alles ook ons ten deel viel.

Bidden wij vurig, in vereniging met Christus voor zijn Kerk, voor de Paus, de Bisschoppen, priesters en kloosterlingen en alle leken; bidden wij voor de groei en de bloei van de Kerk die het Godsrijk hier op aarde is.

Door de inwerking van de Heilige Geest verandert het aanzien van de aarde. Door Hem zullen allereerst wij zelf veranderen. Wij willen iets bezitten van zijn liefdevuur, een vuur dat reinigt en zich voortplant, dat omvormt en in gloed zet.

_Kom Heilige Geest en zend vanuit de Hemel een straal van Uw licht. Kom en daal zelf in mij neer, opdat Uw licht en Uw gloed uit mij verdrijve alles wat Gods aanwezigheid storen zou. Maak mij tot Uw heilige tempel, geef mij liefde voor de mensen, een grote onbaatzuchtigheid en maak mij nederig opdat _ik nooit meer Uw werking tegenhoude. Amen._
