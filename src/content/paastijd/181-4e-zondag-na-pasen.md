---
path: /181
title: '181: 4e ZONDAG NA PASEN'
tag: paastijd
content: ../styling.md
sortIndex: 181
---

## Voorbereiding op Pinksteren I

Het heeft er alle schijn van dat Jezus de voltooiing van zijn werk aan de heilige Geest heeft overgelaten. Wij zijn één met Jezus, als leden van zijn mystiek Lichaam. Wij zijn allen te samen de Kerk. Maar de heiligheid van de Kerk is afhankelijk van de heilige Geest, zoals ook in ons de heiligheid door Hem tot volledige uitbloei komt. De heiligheid van de Kerk is mede afhankelijk van de ledematen, die wij zijn; wij mogen om onze gezamenlijke eenheid, de _persoonlijke heiliging_ niet vergeten.

Wij allen - ieder van ons afzonderlijk - hebben de heilige Geest in hoge mate nodig. Wij kunnen niet zonder Hem. Een geestdriftige toespraak, een goed geestelijk boek... ze zijn onmisbaar: beide zijn ze kostbare instrumenten in de hand van God. Maar, waar wij geroepen zijn tot heiligheid, zijn we uiteindelijk op de heilige Geest, de Geest van heiligheid, de zelfstandige liefde Gods aangewezen.

1\. Bedenken we eens wat de Meester zelf daarover leert. _Zo gij Mij liefhebt, onderhoudt dan mijn geboden. Dan zal Ik de Vader bidden en Hij zal u een andere Helper geven om bij u te blijven voor eeuwig._ Wie Jezus' geboden onderhoudt mag rekenen op de biezondere bijstand van de Helper, de Vertrooster die de heilige Geest is. Die zal in ons doen wat nog niet gedaan is, en wat voor de heiligheid onontbeerlijk blijkt te zijn.

De apostelen hadden Jezus gehoord. Onder de indruk van zijn woorden en van zijn wonderen zijn ze Hem gevolgd. Zij hebben zelfs alles verlaten; zijn geweldige persoonlijkheid heeft hen gegrepen. Ze zijn tot alles bereid... Maar toch, zelfs na het laatste avondmaal, zelfs na Calvarië, na de verrijzenis blijken die apostelen nog lang geen heiligen te zijn. De heilige Geest moest in hen zijn taak nog volbrengen. Wat zij ondergingen was een tweede schepping; toen de geest van God over de wateren zweefde, kwam de kosmos te voorschijn uit de chaos.

Wij kennen Jezus, wij hebben Hem lief. Wij hebben geluisterd... Wij zijn dankbaar voor de goede boeken die wij mochten lezen. Zijn wij daarom heiligen? Wat ontbreekt er nog veel aan... tot dat de Geest over ons vaardig wordt, ons in bezit neemt, ons herschept en vernieuwt, tot in ons diepste wezen omvormt.

_...Het is de Geest van de waarheid, die de wereld niet kan ontvangen, omdat zij Hem ziet noch kent; gij echter kent Hem; want Hij blijft bij u en in u... de Helper, de heilige Geest, die de Vader zal zenden in mijn naam. Hij zal u alles leren en u alles in herinnering brengen, wat Ik u gezegd heb._ (Joh. 14:15-17, 26)

De Geest van de waarheid. Hij zal mij dus - op goddelijke wijze - de waarheid leren. Hij zal in mij zijn en in mij blijven... De heilige Geest is gezonden door de Vader... om mij alle woorden van Christus in herinnering te brengen... Het is zo nodig dat Hij komt. _Kom Schepper Heilige Geest en zend vanuit de hemel een straal neer van uw licht..._

2\. Het lijkt wel of Christus onuitputtelijk is geweest voor zijn apostelen in zijn mededelingen over de Geest, de nieuwe Helper, de Vertrooster.

_Het is goed voor u dat Ik heenga. Want als Ik niet heenga zal de Helper niet tot u komen; maar als Ik heenga zal Ik Hem tot u zenden._

Jezus zendt Hem, Jezus geeft mij die heilige Geest, die de heiligheid verwekt en voltooit. Wat een reden om Jezus speciaal om _die_ gunst te bidden. Dit lijkt, na al mijn trouw aan Hem en aan zijn evangelie, wel de bekroning: vervuld en geheiligd, gelouterd, vernieuwd en opgevoerd te worden door die wonderbare Geest van God.

_En wanneer Hij komt, zal Hij de wereld, zonde, gerechtigheid en vonnis doen zien; zonde, omdat men niet in Mij gelooft._ (Joh. 16:5-14, evangelie van de mis)

De eigenlijke zonde zegt Jezus, de zonde waarvan de heilige Geest de wereld zal overtuigen, is haar ongeloof. In ieder leven is dit tenslotte het ergste: Christus afwijzen, geen acht slaan op zijn woorden of op zijn zending; zijn persoon niet zien, met Hem in eigen leven geen rekening houden, niet in Hem geloven...

_...Gerechtigheid, omdat Ik tot de Vader ga en gij mij niet meer zult zien._ Aan Gods gerechtigheid, aan de eis van zijn rechtvaardigheid is door Jezus' dood voldaan; dit is de verzoening voor de wereld: het offer van de Godmens. Hij keert nu terug naar de hemel, zijn zending is volbracht. Wij zijn door Hem gered.

_...Vonnis, omdat de vorst van deze wereld gevonnist is._ Ook dat zal de heilige Geest aan de wereld duidelijk maken. Het rijk van de zonde is voorbij - hoe veelvuldig er ook gezondigd wordt - de macht van de satan is gebroken, het rijk van Gods genade is begonnen.

Wat heeft de Geest van de waarheid mij nog veel te leren. Want dit alles beleven is wijsheid en vernieuwing.

_Kom Heilige Geest, deel mij iets mee van uw goddelijk inzicht, geef mij iets van uw liefde en van uw wijsheid, opdat mijn leven geheel gericht moge zijn op U. Amen._
