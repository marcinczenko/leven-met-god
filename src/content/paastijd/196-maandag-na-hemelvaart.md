---
path: /196
title: '196: MAANDAG NA HEMELVAART'
tag: paastijd
content: ../styling.md
sortIndex: 196
---

## In afwachting van de heilige Geest

Christus had vóór zijn heengaan naar de Vader, aan de apostelen de komst van de heilige Geest beloofd. Hij zou hen _alle waarheid leren, Hij zou met hen zijn en in hen zijn_.

En die heilige Geest zou ook Christus' Kerk besturen en bewaren en Hij zou ons allen leiding geven en heiligen, juist in _de mate waarin wij ons aan Hem zouden overgeven_. Ook nu weer mogen wij de heilige Geest verwachten en bidden om zijn komst, bidden om een rijke mededeling van _zijn liefde en zijn kracht_.

Is daarin niet alles besloten wat wij nodig hebben?

1\. _Het is goed voor u dat Ik heenga._ zo sprak de goddelijke Meester, _want als Ik niet heenga, zal de Helper niet tot u komen; maar als Ik heenga, zal Ik Hem tot u zenden._ (Joh. 16:7) Dit waren zijn woorden bij het laatste avondmaal en bij zijn hemelvaart gaf Hij hun de opdracht: _Verlaat Jeruzalem niet, maar wacht de beloften van de Vader af, die gij van Mij hebt vernomen... Wanneer de heilige Geest over U komt, zult gij kracht ontvangen._ (Hand. 1:4-8)

Het heeft de schijn alsof de apostelen kunnen volstaan met deze belofte van Jezus. De heilige Geest zal over hen komen. Als er nog iets van hen verwacht wordt is het hun liefde voor Christus en hun trouw aan al zijn voorschriften. _Als gij Mij liefhebt, onderhoudt dan mijn geboden, dan zal Ik de Vader bidden en Hij zal u een andere Helper geven, om voor eeuwig bij u te blijven._ (Joh. 14:15-16)

Voor ons is deze les van de schrift welsprekend. Het is de heilige Geest _die alles in ons bewerken zal_. Hij zal ons veranderen, Hij zal ons omvormen en verheffen. Wij behoren in liefde voor Jezus en in gehoorzaamheid aan zijn woord, uit te zien naar de komst van die beloofde heilige Geest. Wij bezitten Hem reeds en Hij heeft ons ongetwijfeld veel geholpen, gesteund en dus geheel ons leven hoger opgevoerd.

Doch een nieuwe uitstorting van de heilige Geest is nodig _om ons tot heiligheid te brengen_. Wij kunnen daardoor nog beter in Jezus' gedachtengang treden, nog trouwer aan zijn woord en volgzamer aan zijn voorbeeld zijn...

2\. Het blijkt dat de apostelen op een biezondere wijze zich op de komst van de heilige Geest hebben voorbereid.

Zij trokken zich terug, niet somber of verbitterd, maar in blijdschap. _Toen leidde Hij hen naar Bethanië, hief zijn handen op en zegende hen. En terwijl Hij hen zegende, scheidde Hij van hen en werd opgenomen ten hemel. Zij aanbaden Hem en keerden met grote blijdschap naar Jeruzalem terug._ (Hand. 24:50-52)

Jezus wil geen sombere leerlingen achterlaten. Een gedrukte stemming zou weinig geschikt zijn geweest voor hun tiendaagse afzondering die nu zou volgen. Jezus wil geen droefheid die plichtsbetrachting of gebed kan schaden, en die onze geschiktheid vermindert om dat te doen wat God van ons verwacht.

_En in de stad gekomen, gingen zij naar de bovenzaal waar zij gewoonlijk vertoefden._ (Hand. 1:13) Die zaal was vol heilige herinneringen: dit was de plaats waar _Hij ging aanliggen aan tafel en de twaalf apostelen met Hem_. Hier veranderde Hij brood en wijn in zijn Lichaam en in zijn Bloed en sprak Hij _doet dit tot Mijne gedachtenis_. Hier had Hij hun de voeten gewassen, zijn hogepriesterlijke gebed gesproken, hier ook had Hij na zijn verrijzenis hen over het koninkrijk Gods verteld en hun de macht verleend om de zonden te vergeven.

Zij bleven samen met Maria de Moeder van Jezus. Hier heeft Maria met hen gebeden om de komst van de heilige Geest. _Zij volhardden in het gebed._ (Hand. 1:14) Zij wisten nu meer dan ooit dat Hij had gesproken over _de noodzakelijkheid om altijd te bidden en nooit de moed te verliezen_. (Luk. 18:5-10)

Een kind kan begrijpen dat de omstandigheden van plaats en tijd niet onbelangrijk zijn voor het welslagen van ons gebed. Stemmingen en gemoedstoestanden horen bij de mens; bij het gebed worden deze niet zonder meer uitgeschakeld. Het is dus waardevol en het heeft veel zin, zich op het gebed voor te bereiden. Het is wijsheid ook dan een gunstige sfeer te scheppen of te zoeken.

Bereiden wij ons voor in vurig verlangen op de beloofde heilige Geest die zo machtig is in zijn werking. Blijven wij bidden, want het gebed voert ons tot de heilige Geest en trekt Hem naar ons toe.

Moge Maria met ons bidden, zij de biezonder begenadigde, die vervuld was van de heilige Geest, zij de moeder van Jezus.
