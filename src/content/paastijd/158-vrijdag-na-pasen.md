---
path: /158
title: '158: VRIJDAG NA PASEN'
tag: paastijd
content: ../styling.md
sortIndex: 158
---

## Mij is alle macht gegeven

Vandaag neemt Christus (in het evangelie van de mis) afscheid van zijn leerlingen en daarmede ook afscheid van deze wereld.

Nu was na de veertig dagen waarin Hij als verrezen Verlosser zich op aarde nog herhaaldelijk had doen zien, het ogenblik aangebroken om voorgoed terug te keren naar de Vader. Hij had het hun duidelijk gezegd: _waar Ik heenga, kunt gij Mij thans nog niet volgen; maar later zult gij Mij volgen_. (Joh. 13:36)

_In het huis van mijn Vader zijn vele woningen... Ik ga er juist heen om u een plaats te bereiden. En wanneer Ik zal zijn heengegaan en u een plaats zal hebben bereid, dan kom Ik terug en zal u tot Mij nemen; opdat ook gij moogt zijn, waar Ikzelf ben._ (Joh 14:2,3)

Deze troostvolle woorden zijn gericht tot de apostelen, maar ongetwijfeld over hen heen, ook gericht tot al zijn volgelingen: tot geheel de Kerk en alle geslachten die nog zouden komen.

_Ik ga u een plaats bereiden... Ik zal u tot Mij nemen._ Ook voor ons is Jezus opgestegen, om ons een plaats te bereiden. Hij wacht ons op: Hij wil dat wij eens in eeuwig geluk en in eeuwige liefde bij Hem zullen zijn.

1\. _De elf leerlingen gingen naar Galilea, naar de berg die Jezus hun had gewezen._ En daar aangekomen zagen zij plotseling de bekende, heilige gestalte van de beminde, wonderbare Jezus, de rabbi van Nazareth, die onlangs gekruisigd was en nu in heerlijkheid verrezen, hun Leraar.

Zij vielen voor Hem neer, ofschoon zij een ogenblik overweldigd waren en twijfelden. Was Hij het wel, was het zinsbegoocheling, geen gezichtsbedrog?

_En toen ze Hem zagen, aanbaden zij Hem, ofschoon zij eerst hadden getwijfeld._ (Matt. 28:17) Dan komt de Meester nader en spreekt de eenvoudige en tegelijk zo diepe, inhoudsvolle woorden: _Mij is alle macht gegeven in de hemel en op aarde_. Alsof Hij hun duidelijk wilde maken dat zij ten volle konden vertrouwen in de wereldopdracht die Hij hun en daarmee aan heel de Kerk nu gaf. _Gaat dus heen,_ zo vervolgt Hij, _en onderwijst alle volken._ Niet Galilea alleen of ook nog Judea... niet de gehele aarde van nu maar eenvoudig alle volken, dus die van alle tijden, van alle hemelstreken, van welke beschaving of kleur zij ook zijn.

_Onderwijst alle volken... doopt ze in de naam van de Vader en de Zoon en de heilige Geest_ in de naam van de hoogheilige Drieëenheid. Aan Vader en Zoon en heilige Geest zullen zij toebehoren; aan Hen zullen zij worden toegewijd; door Hen zullen zij worden verlost eri geheiligd; in Hen zullen zij hun geluk vinden. En de boodschappers van dat heil zult _gij_ zijn. Gij zijt de voortrekkers van het heilswerk. Van nu af zal de geschiedenis van de mensheid, een heilsgeschiedenis heten. Van nu af zal meer dan ooit, door genade, en door biezondere hulp van boven, de mensheid God toebehoren en in Hem mogen opgaan. Zij zal zich hier op aarde mogen voorbereiden op het eeuwig geluk, zij zal reeds hier mogen leven in de eenheid met de Vader en de Zoon en de heilige Geest. De mensen zullen vervuld zijn van de heilige Geest die met hen zal zijn en in hen zal blijven (Joh. 14:17); en zij zullen één zijn met de Vader zoals Jezus met zijn Vader één is geweest. (Joh. 17:22)

En daarom _leert ze alles wat Ik u geboden heb, want dat zal het bewijs zijn dat zij Mij liefhebben._ (Joh. 15:10)

2\. En alvorens op zichtbare wijze zich voor hen te verheffen, en te verdwijnen in de wolken, zegt Hij nog als laatste groet: _zie Ik blijf bij u tot aan het einde der wereld_. (Matt. 28:19,20) Met deze woorden eindigt het evangelie van de apostel Mattheus, een van de verkondigers van de blijde boodschap, door de Zaligmaker geroepen om van tollenaar leerling van Jezus te zijn.

_Ik blijf bij u,_ de apostelen behoeven niet te vrezen: Hij is met hen alle dagen tot aan het einde. Zijn Kerk behoeft niet te vrezen; even onzichtbaar als onmiddellijk na zijn verrijzenis, maar even werkelijk als juist in die dagen toen Hij herhaaldelijk en zeer onverwacht aan zijn leerlingen verscheen, staat Hij nu naast zijn Kerk, werkt Hij in zijn Kerk. Hij bewaakt haar, Hij doet haar vrucht dragen, Hij geeft haar de heiligheid in haar kinderen.

Wij zelf behoeven niet te vrezen; Hij is bij ons; Hij blijft bij ons tot aan het einde van onze dagen; in welke tijd wij ook mogen leven: _Ik blijf bij u tot het einde der wereld_.

_Jezus, wij danken U voor uw grote goedheid. Gij blijft bij ons, maar geef ons ook de kracht om bij U te blijven nu en tot in alle eeuwigheid. Amen._
