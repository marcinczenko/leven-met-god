---
path: /160
title: '160: BELOKEN PASEN'
tag: paastijd
content: ../styling.md
sortIndex: 160
---

## Leg alle boosheid af

Vandaag wordt het eigenlijke Paasfeest gesloten, _beloken_.

1\. Het inleidend gezang begint met de woorden van Sint Petrus (1, 2:2): _Weest als pasgeboren kinderen, begerig naar de geestelijke onvervalste melk (van Christus' leer)._ In het gehele verband zijn die woorden nog duidelijker.

_Legt dus alle boosheid af,_ zo schrijft de apostel, _en alle bedrog, huichelarij en alle kwaadspreken._ Of om het met een woord samen te vatten: wees zo eenvoudig als kinderen, eerlijk en oprecht. En zoekt dan in die oprechtheid ook de waarheid van Christus' woord, _om daardoor op te groeien tot zaligheid, indien gij tenminste reeds gesmaakt hebt dat de Heer zoet is_. (Psalm 35:9)

Dat is als een aanduiding tot de verdere leer die in deze mis gegeven zal worden. Maar dit mag wel voorop staan: zoekt de Heer, zoekt zijn waarheid, met de eenvoud van een kind. Laat dan alle gebreken van grote mensen achter, werpt die weg, zij zijn een hindernis, zij verduisteren voor u Gods woord.

Wie kan zeggen dat hij, _in waarheid_ Christus zoekt en zijn leer en dat zonder bijbedoeling, eenvoudig als een kind? Wat zouden wij verrukkelijke dingen ontdekken in de leer van de Meester, in de heilige schrift, als wij zó zochten, als wij zó wilden leven en overwegen. Want er staat voor ieder van ons iets heel biezonders: ons eigen woord is daar te vinden, onze weg, onze genade wordt er in aangeduid...

2\. _Verleen smeken wij almachtige God, dat wij die de paasfeesten hebben gevierd, deze door uw mildheid, ook in ons gedrag en levenshouding mogen bewaren..._

Wij vragen Gods hulp: _ut Te largiente_; Heer, dat het door uw bemiddeling, door uw genade, door uw hulp moge gebeuren... Moge dit gebeuren: dat wij nu na dit paasfeest, iets daarvan mogen vasthouden in ons leven. _Dat wij herrezen christenen mogen zijn; dat wij mogen juichen om Christus' overwinning; dat wij bevestigd en verdiept mogen blijken in ons geloof; dat wij bevrijd mogen zijn van de overgrote gehechtheid aan het aardse en meer Christus mogen zoeken in de hemel; dat wij dus gericht mogen blijven op het hiernamaals dat wil zeggen op het eschatologische, het uiteindelijke waarheen alles wijst._ Het is een lange litanie en nog zijn daarin niet alle genaden en gunsten vervat waarvoor de Kerk ons in deze dagen liet bidden. Maar het zijn wel enkele voorname aspecten daarvan. Als dit inderdaad nu eens ging dóórstralen (of moeten we voorlopig zeggen ging _doorschemeren_) in ons leven? Ons gedrag en ons gehele leven zou dus de weerslag kunnen ondervinden van _onze verrijzenis in Christus_. Wat mag dat in feite voor mij betekenen?

Zal ik dan verrijzen tot een hogere levensopvatting? Ik wens niets liever. Maar... dan zullen bepaalde maatregelen getroffen moeten worden; misschien wat meer of wat intenser gebed, een zuivere of een wat zuiverder mening bij alles wat God van mij vraagt?

_Ons gedrag en ons gehele leven,_ (vita et moribus). Dat alles zal steeds de invloed ervaren van wat er heel diep in mij leeft. Als er dus nu meer liefde voor Christus in mij is gekomen, meer verlangen naar reinheid, meer bereidheid anderen gunstig te beoordelen en in hun nood te helpen; als ik (want ook dat is een genade van het paasfeest) meer gereed sta voor het lijden, de zorg, de tegenslag die Christus van mij vragen zal (_moest de Christus dat alles niet lijden en zó ingaan in zijn heerlijkheid?_)... eerst dàn ben ik met Hem verrezen, eerst dan houd ik iets van het paasfeest vast _in mijn gedrag en in mijn gehele levenshouding_. Doch wat heb ik dan behoefte aan zijn kracht!

_Mijn God, ik smeek het U door Jezus glorievolle verrijzenis en om zijn bloedige liefdedood, bevestig in mij de genade van het paasfeest, opdat ik met Hem verrezen, iets van de echte volmaaktheid en van de hoogste schoonheid in mijn ziel en in mijn hele wezen moge dragen. Amen._
