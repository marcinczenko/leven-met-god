---
path: /166
title: '166: ZATERDAG NA BELOKEN PASEN'
tag: paastijd
content: ../styling.md
sortIndex: 166
---

## Geest van kindschap

Door Christus verlost, met geheel ons wezen gericht op het geestelijke en het bovennatuurlijke, wordt van ons verwacht dat wij niet, _als in het aardse verzonken_ zullen leven.

Wij kennen dus andere idealen dan wat de wereld biedt aan genot, aan eer, invloed en macht. _Broeders,_ zo schrijft Sint Paulus, _wij zijn dus niet aan het vlees verplicht naar het vlees te leven. En zo gij leeft naar het vlees, zult gij sterven; maar zo gij door de Geest de werken van het lichaam doodt, zult gij leven._ Alleen als wij, gedreven door de heilige Geest, meester zijn van het lichamelijke en stoffelijke, zodat dit ons niet overheerst, alleen dan zullen wij leven. Paulus verwacht dus in ons een volkomen leiding en heerschappij van de Geest. Die voert ons tot het eeuwig geluk hiernamaals.

1\. Hij verklaart zijn bewering nader. _Allen toch,_ zo zegt hij, _die door Gods Geest worden geleid zijn kinderen van God._ Paulus beschouwt als kenmerkend voor het werkelijk kind-zijn van God, dat de heilige Geest in zo iemand de leiding neemt, dat die Geest daar wordt geëerbiedigd en aanhoord. Zo lag het in Gods bedoeling. Het vertrouwvol mogen opzien naar God als onze Vader, daar onze zonden zijn weggenomen, veronderstelt een steeds diepere werking van de heilige Geest in ons. Geen vrees, maar vertrouwen kenmerkt dan het leven in al onze gedragingen.

_Want gij hebt geen geest van slavernij ontvangen, om terug te vallen in de vrees, maar de geest van kindschap waardoor wij roepen: "Abba, Vader!" De Geest zelf getuigt met onze geest dat wij kinderen zijn van God._ (Rom. 8:12-16)

_Heerschappij over het vlees_, dat wil zeggen, over alle aardse verlangens, zodat ze ons niet meevoeren en wij daaraan uitgeleverd en onderworpen zijn...; de leiding van de heilige Geest in ons, zodat wij onder invloed van de genade de vrees verbannen en in groot vertrouwen opzien tot God, die ons met _eeuwige liefde heeft liefgehad_...; de overtuiging dat wij inderdaad _kinderen van God zijn_, zoals de heilige Geest het telkens weer influistert aan de zielen die geleerd hebben ontvankelijk en toegankelijk te zijn voor zijn subtiele mededeling.

Dàt zijn de vruchten van Jezus' verlossing. Zij zullen dagelijks meer in ons groeien, als wij open willen staan voor zijn uitnodigende genade, en als wij dagelijks willen mede-werken.

_Zijn wij kinderen,_ zo gaat de apostel verder, _dan zijn wij erfgenamen tevens, erfgenamen van God en mede-erfgenamen van Christus..._ Zoals Christus na zijn dood aan het eeuwige, dus onsterfelijke geluk deelachtig werd (_Hij sterft maar eens_, zegt Paulus elders...) zo mogen wij, die één zijn met Christus, delen in zijn goddelijk leven en
in Hem geïncorporeerd zijnde, ook op dit eeuwig geluk hierboven rekenen.

2\. Maar dit één zijn met de goddelijke Verlosser, veronderstelt ook de deelname - op een of andere wijze - aan zijn heilig lijden. Dat is één van de vele verklaringen, die het christendom voor het vraagstuk van het aardse lijden te bieden heeft. _Met Christus één door het doopsel,_ dat betekent, zegt Paulus, _dat wij ook deelnemen aan zijn dood._ _Wij worden met Hem begraven om met Hem te kunnen verrijzen._ (Rom. 6:3-11)

Zelf zegt de goddelijke Meester: _Moest de Christus dit alles niet lijden en zó ingaan in zijn heerlijkheid?_ Sinds onze vereniging met Hem, geldt ook van ons allen datzelfde woord: _moeten wij dat alles dan niet lijden om zó te kunnen ingaan in de
eeuwige heerlijkheid?_ (Luk. 24:26)

Wij zijn mede-erfgenamen van Christus en zullen met Hem verheerlijkt worden, als _wij tenminste ook met Hem lijden_. Het eeuwige geluk hierboven, tezamen met Jezus, veronderstelt dat wij hier op aarde iets gevoeld hebben met Hem, iets van zijn doornenkroning of geseling, van zijn kruisiging en verlatenheid. Maar Hij zelf geeft de innerlijke kracht aan hen die Hem vurig beminnen.

_Op het kruis komt alles aan, in het sterven is alles gelegen._ Maar meer nog is waar: _en alles bestaat tenslotte in de liefde, die ieder leven rijk en alle lijden dragelijk maakt_.

Wie triomferen wil met Christus de Koning, zal hier op aarde de lasten moeten delen van zijn geestelijke veldtocht, die soms _grote_ dapperheid veronderstelt.

_Want ik houd het er voor, dat het lijden van deze wereld, niet te vergelijken is met de heerlijkheid die ons geopenbaard zal worden._ (Rom. 8:18) Dat is tenslotte een grote troost: vergeleken met het pure hemelgeluk verzinkt al dit aardse in het niet, ook het lijden, de tranen en de bittere droefheid. _Wie volhard zal hebben tot het einde, die zal zalig worden._

_Wees getrouw tot in de dood en Ik zal u de kroon des levens geven._ (Openb. 2:10) Wat zullen wij verheugd terugzien op de donkere dagen van onze ballingschap, als wij in eeuwige blijdschap juichend, tot Jezus' _feestelijk aangezicht_ (gebeden der stervenden) mogen opzien.

De hemel is alles waard, omdat Gods liefde alles overtreft.

Hier enig lijden, maar straks de vreugde die geen einde kent.
