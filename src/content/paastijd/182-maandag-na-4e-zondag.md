---
path: /182
title: '182: MAANDAG NA DE 4e ZONDAG'
tag: paastijd
content: ../styling.md
sortIndex: 182
---

## Ons geloof en zijn groei

Wat ons leven draagt, wat onze geestelijke overtuigingen diepe inhoud geeft, is ons heilig geloof. Niet zozeer of althans niet uitsluitend het geloof als een complex van waarheden die wij danken aan Gods openbaring, als wel het geloof als overgave aan God in hetgeen Hij ons gezegd heeft, draagt ons leven.

Want ons geloof is vooral een ontmoeting met God, van persoon tot persoon in liefdevolle overgave.

_Zonder dit geloof is het onmogelijk,_ zegt Sint Paulus, _aan God te behagen._ (Hebr. 11:6) Want het geloof is juist de grondslag van onze betrekkingen met Hem.

Voor wie het geloof niet bezit, heeft God geen betekenis. Hij ruimt voor Hem geen plaats in, hij ziet in de godsgedachte geen werkelijke waarde. Zo is het ook enigszins voor iemand die slechts een vaag, een flauw geloof bezit, bij wie het geloof niet diep is doorgedrongen.

1\. Als het geloof levendig is, dat wil zeggen onze adhaesie aan de waarheid volkomen, dan wijkt God niet meer uit ons leven, dan gaat Hij werkelijk hoofd en hart vervullen.

Nu is het geloof vóór alles genade, waarom men bidt; het is een gunst, een uitzonderlijk rijk en gelukkigmakende genade. Maar dit wil volstrekt niet zeggen dat de invloed van het eenmaal ontvangen geloof niet voortdurend zou kunnen toenemen en dat men zelf die invloed niet mede bewerken kan.

De trouw aan het geloof, de trouw aan de geest van geloof, brengt God ons nabij en houdt ons steeds meer in zijn heiligende tegenwoordigheid. God treedt dan als het ware ons leven binnen. Hij wordt _de_ grote realiteit.

_Hetzij wij leven, hetzij wij sterven,_ zegt Sint Paulus, _wij behoren de Heer toe. Want als wij leven, leven wij voor de Heer, en als wij sterven, sterven wij voor Hem._ (Rom. 14:8) Dat is de taal van een overtuigd en diep geloof.

2\. Wat moeten wij doen om dat grote, dat levendige geloof te bereiken, dat ons vervult, verandert en... ons heiligt?

Ons concreet doel mag gerust zijn tot zulk een diep en bewust geloof te komen dat wij in alles God ontmoeten, dat wij steeds weten dat _Hij_ boven alles staat, alles regeert en leidt. Want langs een dergelijk diep geloof komen wij tot het gevoel of het bewustzijn van _zijn_ wezenlijke realiteit, die alles te boven gaat, die eeuwig is en op oneindige wijze alle onmiddellijke (maar zo afhankelijke en broze) werkelijkheden overtreft.

Daarvoor zal het nodig zijn dat wij leren in de eerste plaats ons geloof _te beschutten_. Het is te geestelijk en te diep, te zuiver en te verheven om het ongestraft aan alle ruwheid bloot te stellen. Het is immers een ingestorte deelname aan de gedachte, de wetenschap van God zelf.

Het is dus wijs en voorzichtig de godsgedachte, het bewust en dikwijls _bij_ Hem en _in_ Hem zijn, te behoeden, zorgvuldig te bewaren en af te dekken door niet steeds als naar buiten geworpen te leven in eindeloze belangstelling voor het stoffelijke en tijdelijke. Het is niet juist onvermoeid geoccupeerd en vervuld te zijn van dat wat God niet is. Daardoor immers vervaagt en vervluchtigt de godsgedachte. Als wij onszelf haast nooit terugtrekken in gebed en ingekeerdheid zullen wij uiterst moeilijk Gods leiding en Gods liefde blijven zien in de wereld en in ons eigen bestaan. Het geloof heeft tot zijn behoud _bezinning_ nodig, _stilte_ en _gebed_, die de bewijzen zijn van onze waardering voor deze goddelijke gave en die weer om zijn bijstand vragen.

Maar anderzijds vraagt de groei van het geloof _ook onze positieve hulp, toeleg en ijverige daad_.

God doet zich aan ons kennen niet alleen als het hoogste Wezen, als de Schepper van alles wat bestaat, maar ook als Vader, Zoon en heilige Geest, als de gever van het genadeleven, als Degene die in vriendschap en hartelijke liefde reeds hier op aarde bij ons blijven wil.

Waar nu _het gebed devoot verricht wordt_, waar iemand (uit eerbied, dus uit geloofsovertuiging) naast de inwendige, ook de _uitwendige gebedshouding_ verzorgt en God dikwijls vraagt om meer geloof, daar moet het geloof wel groeien.

Het is als een geesteshouding die iedere christen past, om in de loop der gebeurtenissen _Gods voorzienigheid_ te ontdekken, om de relativiteit van alle waarden te doorschouwen, om zich juist in gebed en godsvereniging, _onmetelijk ver boven al het eindige te verheffen._

Dit voert niet tot verachting van het geschapene, dit is geen minachting voor wat God niet is, maar leert ons, steeds meer te eerbiedigen wat Hij heeft gemaakt en steeds meer Hem te zien (zijn evenbeeld, zijn spoor), in alles wat zonder zijn hulp en liefde niet kan voortbestaan.

_Heer, vermeerder mijn geloof. Amen._
