---
path: /189
title: '189: MAANDAG NA DE 5e ZONDAG'
tag: paastijd
content: ../styling.md
sortIndex: 189
---

## Ware liefde Gods

Het valt velen blijkbaar niet moeilijk te menen dat zij een waarachtige liefde hebben voor God.
Weliswaar zijn er vaak perioden waarin men twijfelt aan de oprechtheid van die liefde, maar zeer dikwijls getuigt het hart toch van het tegendeel; een blij gevoel, een vreugdevolle zekerheid zegt hun dat zij Hem beminnen.

Maar is dat alles wel veilig en oprecht? Is het well waar? Kunnen wij er zeker van zijn dat wij God beminnen? Of zou er tenminste niet een teken te vinden zijn, dat ons - voorzover dat op aarde mogelijk is - garandeert dat wij God liefhebben en in waarheid alles voor Hem over hebben?

1\. Een van de tekenen (men zegt zelfs het zekerste en veiligste teken) van onze liefde voor God is de _waarachtige liefde voor de naaste_.

Laten we maar het woord aan iemand die ter zake kundig mag worden geacht, Teresia van Avila. _Hoewel er vele aanduidingen zijn die ons tot de overtuiging kunnen brengen dat wij God waarlijk beminnen, kunnen wij daarover nochtans nooit een absolute zekerheid verwerven; maar wij kunnen zonder twijfel weten of wij de naaste beminnen. Wees er zeker van dat hoe meer vorderingen in de liefde tot de naaste gij in u zult ontdekken, des te meer vooruitgang gij zult gemaakt hebben in de liefde tot God._ (Kast. 5:3)

Dit argument van de grote heilige is volkomen juist: de liefde tot God en de naaste is een gebod, en binnen in ons komt zij ook voort uit een gesteldheid van geest en hart. De liefde die wij tot God hebben is moeilijk te controleren, maar het is vrijwel onmogelijk zich te vergissen in de graad, de mate of de werkelijkheid van de liefde waarmede wij de mensen beminnen.

Men behoeft immers niet zeer scherpzinnig te zijn om te ontdekken of wij hartelijk, geduldig, welwillend, dienstvaardig zijn tegenover anderen. Onze houding tegenover de mensen rondom ons, stelt ons in staat onze liefde tegenover God te meten. Nu is deze maatstaf vrij eenvoudig te hanteren. Hoe zijn onze gedachten en beoordelingen over anderen? Nogal hard? Onwelwillend? Soms wrang en zuur?

En onze woorden? Hebben wij (zonder reden, alleen uit kleingeestigheid of prikkelbaarheid) niet van alles op anderen aan te merken? Reageren wij snel, zonder geduld, en haast altijd liefdeloos?

Dit alles, als wij het zelf eerlijk zouden moeten toegeven, wijst erop dat deze liefde niet sterk genoeg is om onze natuurlijke wrevel en afgekeerdheid, onze humeurigheid en bitterheid te overwinnen.

Onze liefde... tot God is te koel, te gering: we
kunnen dan het leven niet aan in blijdschap, in gemakkelijk _geven en nemen_.

Volgt er niet uit dat wij onze liefde tot God niet genoeg voeden? Bidden wij wel genoeg, en hartelijk? Is ons gebed een samenspraak? Een reële, kinderlijke ontmoeting met God?

2\. Er zijn nogal mensen die een hoog idee hebben van hun _geestelijk leven_, dat betekent dus van hun liefde tot God, omdat zij veel troostvolle ervaringen opdoen in hun gebedspraktijken. Zij kunnen zelfs diep ingetogen, geroerd zijn, verlaten hun bidstoel of hun boek zeer ongaarne. Zij wanen zich tot alles bereid als het er op aankomt God hun liefde te bewijzen. Zij _behoren Hem geheel en al toe_. Geen offer zou te zwaar zijn als Hij het vragen zou.

Neen, schrijft Teresia, geen fantasieën.

_God vraagt daden. Hij wil dat gij bereid zult zijn uw godsvrucht op te geven om een zieke te gaan verzorgen, iemand te gaan troosten door zijn lijden te maken tot het uwe, desnoods te vasten om hem eten te kunnen geven; en dat alles doen niet zozeer uit liefde voor die persoon, als wel uit liefde tot God, die dit van u vraagt, zoals gij weet._ (Kast. 5:3)

Daaraan erkent men dan de ware liefde.

_Wij weten,_ schrijft Sint Jan, _dat wij van de dood tot het leven zijn overgegaan omdat wij onze broeders (onze medemensen) liefhebben._ Hij schrijft niet: _omdat wij God liefhebben_, maar _omdat wij de __mensen__ beminnen_, want de liefde voor de mensen is de graadmeter en de garantie voor onze liefde tot God.

_De liefde van God voor ons is zó groot dat Hij ter beloning van de liefde die wij de mensen bewijzen, onze liefde voor Hem op duizend manieren zal doen toenemen. Er is daaromtrent geen twijfel mogelijk._ (Teresia, Kast. 5:3)

_Als gij het belang van deze deugd hadt begrepen, zoudt gij geen andere zorg meer willen hebben, dan die deugd te beoefenen._ (ib.) Wie werkelijk God liefheeft, kent geen andere verlangens meer dan te groeien in die liefde.

Nu is dit het onfeilbare, zekere middel: met de grootste ijver naastenliefde beoefenen.

Wie naar vereniging met God streeft, tracht vóór alles eenheid met de mensen te beleven in eerbied, genegenheid en dienstbaarheid. Wij mogen anderen beminnen met de liefde waarmee God die mensen liefheeft. Hoe meer wij anderen liefhebben, hen dienen, voor hen offeren, des te meer treden wij in die stroom van liefde waarmede God al zijn schepselen omgeeft en des te meer zullen wij ook delen in zijn welwillendheid, in zijn goedheid en oneindige liefde.

Vergeten wij het nooit: _God is liefde_ en _wie in de liefde blijft, blijft in God en God in hem._ (Joh. 4:16)
