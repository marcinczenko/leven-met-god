---
path: /155
title: '155: DINSDAG NA PASEN'
tag: paastijd
content: ../styling.md
sortIndex: 155
---

## Geloof en vertrouwen

Het is iets merkwaardigs dat in het evangelie en in heel het geestelijk leven dezelfde waarheden zo vaak terugkeren. Toch is het bij enig nadenken zeer begrijpelijk. Ons inwendig leven wordt telkens weer gevoed maar ook telkens weer bedreigd. Jezus voedt het door zijn wijsheid, zijn leer, zijn voorbeeld, zijn genade; het wordt bedreigd door onze zwakheid, onze verstrooiing, onze te grote aanhankelijkheid aan wat niet God is en door ons egoïsme in het algemeen.

1\. Vandaag herhaalt de Kerk voor ons de les die Christus zelf herhaalde. Want bij hun terugkomst in Jeruzalem vonden de twee leerlingen bij wie Christus zich gevoegd had op hun tocht naar Emmaus, de elf met hun gezellen bijeen... zij vertelden hun alles wat onderweg gebeurd was.

Maar _terwijl zij nog spraken, stond Hij zelf in hun midden_. De Meester komt zijn woorden herhalen en bevestigen opdat allen het zouden weten en ten volle overtuigd zouden zijn van hun geloof aan zijn verrijzenis, aan zijn zending, hun geloof aan de verlossing en aan de liefde. Zij schrokken hevig, maar Hij stelt hen gerust en zegt: waarom die angst en waarom die twijfel? Zie, Ik ben het werkelijk. Hij toonde hun zijn handen en voeten. Toen vroeg Hij hen iets te eten en Hij at terwijl zij het zagen. (Luk. 24:36-47)

Dan komt de kostbare vermaning. _Dit is nu hetgeen Ik u gezegd heb toen Ik nog bij u was. De gehele schrift staat immers vol voorspellingen over Mij. Alles wat de Wet, wat Mozes, de Psalmen en de Profeten over Mij gezegd hebben behoort in vervulling te gaan._

En terwijl Hij zo sprak, zagen ze ineens dat het zo was en zij kregen een helder inzicht.

Hij bereidt hen reeds voor op de komst van de heilige Geest die aanstaande is. Zij geloven nu reeds met meer overtuiging en met meer liefde dan te voren omdat Hij zelf hen komt helpen. Wil Jezus ook ons niet helpen?

We weten het. Hij helpt gaarne en voortdurend; maar we mochten wel iets hebben van de verbaasde apostelen en leerlingen die zielsgelukkig en toch zo verwonderd naar de Meester opzagen. Waar is onze belangstelling voor Hem? Krijgt Hij wel kans onze gedachten met Hem naar boven te voeren? _Zo gij dan met Christus verrezen zijt, zoekt dan ook naar wat hierboven is: waar Christus is, gezeten aan Gods rechterhand. Weest bedacht op wat hierboven is en niet op het aardse... Want gij zijt dood en uw leven is met Christus verborgen in God._ (Kol. 3:1-4)

2\. _Hij zeide hun: zo staat er geschreven: dat de Christus zou lijden en op de derde dag uit de doden zou verrijzen..._ Maar _wij_ sterven mee; op de een of andere geheimzinnige wijze sterven wij met Hem. Wij doen het door de dood aan de zonde, krachtens ons doopsel en doopbeloften; wij sterven opnieuw door ons voortdurend aan te passen aan zijn heilig evangelie, tegen het driftige leven in dat in ons naar iets anders haakt en vraagt. Wij sterven door het lijden aan te nemen dat soms wordt als een geestelijke dood, met Hem ondergaan. Wij lijden met Hem in liefde en voegen ons kruis bij het zijne; wij lijden tezamen met Hem en sterven
in zijn zoet gezelschap...

_...En dat in zijn naam bekering tot vergiffenis der zonden zou worden gepreekt aan alle volken..._

Dit is de weg tot de vergeving, voor mij en voor zovele anderen (door mij): het geloof in Jezus' dood en in zijn opstanding en het dagelijks lijden en sterven met Hem, om zo mede te werken aan de redding van de wereld. Want onze taak is als die van Jezus: wereld- en tijd-omspannend door de macht van de heilige Geest. Zo is mijn taak als priester, als kloosterling en als leek.

_O Jezus, laat mij als de apostelen groeien in geloof; geef mij de kracht mij in liefde zó met U te verenigen dat ik gaarne voor U mijn lijden draag. Geef dat ik ook vol verlangen mag uitzien naar het redden van velen, allereerst van hen die mij biezonder nabij zijn, maar dat ik ook met U moge uitzien naar de redding van het gehele mensdom. Amen._
