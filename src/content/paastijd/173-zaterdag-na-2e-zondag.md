---
path: /173
title: '173: ZATERDAG NA DE 2e ZONDAG'
tag: paastijd
content: ../styling.md
sortIndex: 173
---

## Jezus het middelpunt

De kerkvaders en na hen de grootste geestelijke schrijvers van alle eeuwen leggen bij voorkeur de nadruk op de aandacht en de liefde voor Christus, als zij de zielen de weg naar de volmaaktheid wijzen.

1\. De levendigheid van geloof, de vurigheid en het zuivere gehalte van de godsvrucht nemen regelmatig toe, daar waar men Christus op de voorgrond plaatst.

_Het voortreffelijkste en voor onze zwakheid het meest aangepaste middel om de geestelijke wetenschap te verwerven, en om tot de volmaakte contemplatie te geraken is: _dikwijls_ voor ogen te hebben onze Heer, waarlijk God en waarlijk mens, in Wie bijgevolg de zwakheden van onze natuur met de grootheden van de goddelijke natuur verenigd zijn._ (Lud. de Ponte, _Geestelijke Gids_)

De officiële eredienst van de kerk is gericht op God, op de heilige Drieëenheid; dat is het hoofdvoorwerp van de gehele cultus, daarheen convergeert alles.

Maar in feite is alles ook vol van Christus. Het is volkomen waar, en het blijkt in de eredienst, dat de kerk God lof en hulde brengt, genade en zegen afbidt, _door Christus_ en _met Christus_ en _in Christus_. In de heilige mis is Jezus Christus zelf tegenwoordig; Hij treedt daarop als onze Hogepriester, als Offeraar en Offerande tegelijk. Met Hem willen allen zich verenigen, met zijn gedachten, zijn offerbereidheid en met zijn liefde. Hij wil in allen komen als goddelijke offerspijs, als levensbrood, die tegelijk de goddelijke Gast is van de ziel bij wie Hij in broodsgedaante binnentreedt. Hij blijft als heilig Sacrament een brandend middelpunt, van aandacht, van geloof en liefde.

Bij de toediening van de andere sacramenten, bij allerlei zegeningen en gebeden, is het steeds Christus tot Wie men zich richt ofwel door Wie en met Wie men zich wendt tot God.

Met het kruis, het teken van de verlossing door Jezus Christus' lijden en sterven, wordt alles begonnen, bezegeld, gezegend en besloten.

In de viering van haar feesten stelt de kerk vooral Christus voor, meer speciaal in de grote mysteriën van zijn komst en zijn lotgevallen hier op aarde. Het gehele kerkelijk jaar zelfs is gegroepeerd rondom Christus' leven en uit de herdenking, viering en overweging van de episoden uit dat leven, is het in hoofdzaak samengesteld.

2\. Het ligt voor de hand dat wij slechts een gevolgtrekking kunnen maken uit dat alles, namelijk deze: ook in mijn leven moet Jezus het middelpunt van alles zijn. Hoevele protestanten munten niet uit met de vurigste kinderen van de katholieke kerk in waarachtige, diepe en offervaardige liefde voor Jezus Christus? Bij hoevelen nemen wij niet een warme en gloedvolle godsvrucht tot Christus waar?

Men kan zeggen: ik ben te weinig ontwikkeld, ik ben te weinig theoloog om mij bezig te houden met al die prachtige beschouwingen die ik vaak hoor of lees; het goddelijke is mij echt te hoog. Maar Christus, Jezus, de zoon van God en van Maria, onze lieve Heer zien en beminnen, Hem eren en navolgen, in Hem God aanbidden en beminnen, dat kan, met Gods hulp, iedereen. Dat kan men een klein kind leren; dat is een godsvrucht, ook voor de meest eenvoudigen.

Waarom siert zijn beeld haast iedere kamer bij de diep-gelovigen? Omdat zij weten en voelen dat Hij het begin en het einde, dat Hij hun liefdevolle Redder en Herder is.

Daarom is het zo wijs zich in gebeden en overwegingen zeer dikwijls tot Jezus te richten; daarom mogen we zijn heilig sacrament niet verwaarlozen, daarom verdient het warme aanbeveling zich dikwijls te verdiepen in zijn heilig leven en in zijn heilig lijden.

_O Jezus, die alles wilt zijn voor degenen die zich uw vrienden noemen en die in waarheid ook als uw vrienden willen leven: stort uw licht in mijn geest en een vlammende liefde in mijn hart, opdat ik vervuld van U door het leven moge gaan. Geef mij als vrucht van mijn leven, dat ik velen breng tot grotere kennis van U en tot een warme liefde voor U, die onze beminnelijke en hooggeëerde Verlosser zijt en God, Jezus Christus. Amen._
