---
path: /197
title: '197: DINSDAG NA HEMELVAART'
tag: paastijd
content: ../styling.md
sortIndex: 197
---

## Voorbereiding op Pinksteren II

Het gebeurde niet zonder Gods leiding dat pas de nederdaling van de heilige Geest de Apostelen volkomen veranderde. Dáár ligt voor ons persoonlijk het zwaartepunt van deze wonderbare gebeurtenis. De heilige Geest komt de Kerk heiligen, Hij zal met haar zijn. Wij allen te samen zijn het mystieke Lichaam van Christus, dat heilig is door het Hoofd, de Godmens zelf; dat heilig is ook door de sacramenten, door al de heilsmiddelen, door de genade die het geheel draagt en verheft, heilig vooral door de heilige Geest. De heiligheid zal de Kerk nooit ontbreken. Toch zijn wij zelf mede verantwoordelijk voor de heiligheid van ons allen. Ieder individu draagt iets van de heiligheid in Christus' mystiek Lichaam. _Dit is Gods wil: uw heiliging._ Wij zijn tot heiligheid geroepen.

Maar die heiligheid zal nooit bloeien tenzij onder de invloed van de heilige Geest. Als wij Hem volgen, gehoor geven aan zijn inspiraties, onze eigengereidheid, eigenzinnigheid en nodeloze gehechtheden prijs geven... dan voert Hij ons op tot steeds volkomener gelijkenis met Christus.

1\. _Nog veel meer heb ik u te zeggen, maar gij kunt het thans nog niet dragen. Maar wanneer Hij komt, de Geest van de waarheid, dan zal Hij u tot de volle waarheid geleiden, want Hij zal niet spreken uit zichzelf, maar spreken al wat Hij hoort, en u de toekomstig dingen verkondigen._ (Joh. 15:12-13)

De heilige Geest wil ons onderrichten. Wij zijn zo weinig op de hoogte van het goddelijke en het hemelse. Te veel in het aardse verdiept, zelfs zó dat wij soms de juiste normen in het oordelen en het handelen hebben losgelaten, zijn wij niet ontvankelijk meer voor het hogere. We hebben de stuwing van de heilige Geest zo nodig.

De wijsheid word maar al te veel op aarde gezocht, op het menselijk vlak. Wat daarboven uitreikt lijkt ons zo onwezenlijk, zo onwaar soms, zo ver weg, zo weinig bruikbaar. Toch ligt in het goddelijke, in de goddelijke genade-inwerking in ons, tevens dt voltooiing van het menselijke in zijn meest voortreffelijke gedaante.

God spreekt zichzelf niet tegen: de nadere verbinding met Hem die de bron van alle leven en ook de schepper is van onze natuur, brengt de hoogste menselijke volkomendheid tot stand. Wij kennen het goddelijke te weinig, wij ondergaan vooral te weinig de goddelijke invloed speciaal in het gebed, in het intieme contact met Hem. Het gevolg is dat wij God niet of maar nauwelijks bespeuren in al het geschapene, in al het menselijke. Wij zien Hem ook te weinig werkzaam in ons eigen leven.

2\. _Hij zal Mij verheerlijken,_ zegt Jezus, _want van het Mijne zal Hij ontvangen en het verkondigen aan u. Alles wat de Vader heeft is het mijne, daarom zei Ik, dat Hij van het mijne ontvangt en het u zal verkondigen._ (Joh. 16:7-15)

De Vader is als de oergrond van de Godheid. Van Hem komt de Zoon voort als de zelfstandige gedachte, de logos als eigen Persoon; uit beiden, als uit één beginsel, komt van eeuwigheid (langs de weg van de liefde) de Geest van liefde voort, die de zelfstandige goddelijke liefde is. Maar deze liefde die de Godheid vervult en omsluit, is als de voltooiing van de heilige Drieëenheid. Zo is ook de heilige Geest als de voltooiing van het goddelijke leven _in ons_. Hij geeft en is voor ons wat Hij van de Vader en de Zoon heeft ontvangen en voortdurend ontvangt. In mij bemint de Geest dus de Vader en de Zoon, ik word zelf in de goddelijke stroom van liefde opgenomen om met en in de heilige Geest te beminnen.

Toen Christus op het punt stond ten hemel op te stijgen, terwijl Hij voor het laatst met zijn apostelen samen was, _gelastte Hij hun: verlaat Jeruzalem niet maar wacht de belofte van de Vader af, die gij van Mij hebt vernomen. Want Joannes doopte met water, maar over enkele dagen zult gij worden gedoopt met de heilige Geest... Wanneer de heilige Geest over u komt, zult gij kracht ontvangen en mijn getuigen zijn in heel Judea en Samaria en tot aan het einde der aarde_. (Hand. 1:4-5,8)

Zij zouden dus de heilige Geest afwachten (in gebed en vurig verlangen, te samen met Maria)... zij zouden gedoopt worden met de heilige Geest, dus door Hem als overstroomd, gereinigd, vernieuwd en geheiligd. Dit gebeurde dan ook. Wat konden zij anders ervaren dan heiliging, verlichting en liefde, nu de goddelijk Geest als een doopsel over hen kwam, op het gebed van Christus? _Zij zouden zijn getuigen zijn tot de grenzen van de wereld._ Zij zijn het geworden en ten volle. Is het niet nodig dat wij bidden tot de heilige Geest, om _dit_ doopsel, om _deze_ liefde, _deze_ kracht en vernieuwing, om deze apostolische geest?

Wat blijkt er in de mensen een mogelijkheid te schuilen tot hoge heiligheid als de Geest zich van die mensen meester maakt. Maar ook ... tot aan die dag slaan velen een povere figuur. Er is maar een conclusie: een nederig en vurig gebed: _Kom Schepper, heilige Geest, daal over mij neer als een doopsel van vernieuwing en van liefde. Amen._
