---
path: /177
title: '177: WOENSDAG NA DE 3e ZONDAG'
tag: paastijd
content: ../styling.md
sortIndex: 177
---

## Afscheid en ontmoeting

_Nog een korte tijd en gij ziet Mij niet meer; en weer een korte tijd, dan zult gij Mij terugzien._ (Joh. 16:16-22)

1\. Het natuurlijke einde van hun leven en van Jezus' leven lag voor de apostelen nog in een verre toekomst. Zij waren nog zo jong: om en om de dertig. Nu moet Christus een eind maken aan die opvatting... de Meester zal hen werkelijk verlaten en al zeer spoedig... nog eer de nacht voorbij is. Het is te begrijpen dat zij zich verbijsterd en bedroefd gevoelen en zich afvragen, hoe het mogelijk is, dat Hij weggaat.

Zij herhalen en herhalen dat _nog een korte tijd_ en komen er niet uit. Maar Christus geeft hun een verklaring die tegelijk een tweede betekenis van zijn woorden mogelijk maakt.

Voor de Apostelen zal Jezus onzichtbaar zijn, zij verliezen Hem, Hij gaat heen... over enkele uren zal Hij sterven.

Er is diepe rouw, onzegbare teleurstelling van goede Vrijdag tot Pasen, dan breekt weer de vreugde door. Zij zien Hem terug en zijn al hun leed vergeten... de Meester leeft.

De wereld had Christus verstoten, zij had Hem niet aanvaard, integendeel zij had op allerlei wijze geprobeerd Hem te vernietigen. En tenslotte was het gelukt. De Man die haar dwarsboomde, al haar begrippen omver stiet, die _goed_ noemde waarvan zij een afkeer had en dorst te prijzen wat zij verachtte, was uiteindelijk verdwenen. Het was voor de wereld een grote geruststelling, Hem kwijt te raken, eerst door zijn dood en na de schrik van zijn verrijzenis, door de hemelvaart.

Maar vóór de wereld begint te juichen - zij hoort zijn woorden niet eens - klinkt de zachte stem uit de zaal van het laatste avondmaal: _nog een korte tijd en gij zult Mij weerzien_. Het is een beslist _Ik kom terug_.

2\. Wij zijn degenen aan wie Christus een weerzien belooft.

In de gehele oude Kerk leeft dat zo begrijpelijk verlangen de Heer terug te mogen zien. De Apostelen zijn vol van de heilige Geest en zwaar belast met hun apostolisch werk, maar aan alle gemeenten gaven zij de hoop mee: Hij komt terug... nog korte tijd.

Dat allerlei dwaalleraren en secten beweren dat de apostelen leefden in de veronderstelling dat zijn wederkomst nog tijdens hun leven zou plaatsgrijpen, dat is wel verklaarbaar maar het is onjuist. De apostelen richtten de Kerk in voor een lange duur, met een hiërarchie van bisschoppen, priesters en diakens, met blijvende voorschriften voor de gelovige gemeenten en in hun leer spraken zij over de terugkomst van Christus als over een feit in de toekomst... al kon het volgens hun overtuiging ieder ogenblik gebeuren.

En de Christen van tegenwoordig? Laat hij de gedachte aan de wederkomst van de Heer niet vaak over aan allerlei secten en valse profeten die haar verdraaien en verduisteren?

Wij weten dat Jezus ons een Trooster heeft gegeven, de heilige Geest, _om met ons te blijven en in ons te zijn_, dat Hij zelf op een geheimzinnige wijze woont in zijn Kerk, die zijn mystiek Lichaam is. Maar van zijn standpunt uit is de wachttijd op zijn zichtbare wederkomst _slechts een korte tijd._ De tijd valt ons lang, vooral als wij het moeilijk hebben. Bijna tweeduizend jaar heeft de mensheid geleefd en geleden, gezondigd en geboet, geweend en gebeden, geofferd en gewerkt sinds de dag, waarop een witte wolk de Meester onttrok aan de ogen van zijn elf geliefde vrienden... Hoe dikwijls wij ook de berg beklimmen, wij ontwaren niets: wij wachten. Bijna tweeduizend jaar en nog _talmt de Heer_, nog is het onze proeftijd, al weten wij dan ook dat deze voor ons de tijd van genade is.

Geen wonder dat deze of gene denkt: het zal wel nooit gebeuren. Petrus moest daarover al enkele christenen terechtwijzen.

Maar: Hij komt. Wij leven naar Hem toe, naar de eindtijd, naar de terugkomst van de Heer, naar het wederzien. Het kan plotseling gebeuren en misschien pas geschieden over miljoenen jaren. De christenheid is rijp voor de oogst of ze is nog een jonge plant. En telkens horen wij, namens Hem dezelfde woorden: _maar gij... weest bereid... als een dief in de nacht... op de tijd waarop gij Hem het minst verwacht... gij kent dag noch uur._

Als het gevoelen ons overvalt dat wij zonder de geliefde Meester zijn, wapenen wij ons met geduld en troosten wij ons met het woord van zijn apostel _Maran-atha_, _de Heer komt_.

Wij bidden en werken en het verlangen houdt ons vurig en in spanning naar Hem, want Hij zal komen, Hij die wij boven alles liefhebben, iedere dag opnieuw. En als wij Hem eenmaal als onze Redder, zegevierend begroeten mogen, zal Hij ons herkennen en ons hart zal _zich verblijden_, met een blijdschap _die niemand ons ontnemen zal_.
