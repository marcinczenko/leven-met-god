---
path: /206
title: '206: DONDERDAG NA PINKSTEREN'
tag: paastijd
content: ../styling.md
sortIndex: 206
---

## Voor mij is het leven Christus (Fil. 1:21)

Deze uitspraak van Sint Paulus geeft ons precies aan wat Christus voor ons betekent. Christus is niet voor ons een belangrijke figuur, die als mens onaantastbaar hoog verheven heeft geleefd en tegelijk wonderbaar eenvoudig was. Hij is niet zonder meer de voortreffelijke leraar van alle mensen in alle tijden; het voorbeeld zonder weerga van geduld en liefde, van overgave aan God. Hij is dat alles, maar Hij is voor ieder van ons nog oneindig veel meer. Hij is de Zoon van God, die, voor ons mens geworden, de Redder wil zijn van alle mensen, die innerlijke kracht geeft door zijn genade, die troosten kan als de meest fijngevoelige vriend, die ons voedt met zijn Vlees en Bloed, en ons het eeuwig leven binnenvoert. Hij is tenslotte _ons leven_. _Christus vita vestra_, _Uw leven, dat is Christus_. (Kol. 3:4)

1\. Toen Philippus uittrok naar Samaria _predikte hij daar Christus_. Dat vat zijn hele prediking samen, zoals het epistel van deze morgen ons vertelt. _En de menigte luisterde begerig naar wat Philippus hun te zeggen had, want zij zagen de wonderen, die hij verrichtte._ Bij de prediking van vandaag gebeuren weinig of geen wonderen, althans niet de wonderen die op de verbeelding sterke indruk maken. Maar als wij verder lezen in dit epistel, dat vele onreine geesten hun slachtoffers moesten loslaten, dat vele lammen en kreupelen genezen werden... en dat er dus een grote vreugde in die stad heerste, geeft ons dat toch te denken.

Nog heel veel genadewonderen voltrekken zich dagelijks onder invloed wan de prediking. Als de zielen voorgoed Jezus Christus hebben ontdekt, door het waarachtig, diep-overtuigde woord van de prediker, keren zij zich onder de werking van de heilige Geest in hun hart naar Jezus toe... er grijpt dan dikwijls een wonderbare verandering plaats. Zij ontdekken de waarheid... de liefde... de troost... de kracht in Hem.

Maar ook voor mij is Hij alles geworden. Is mijn gekeerd-zijn naar Hem, mijn toewijding aan Hem, volkomen? Als het niet zo is, ontgaat mij een groot stuk van de levensschoonheid. Ik mis dan wellicht de eigenlijke kans, die ik toch zo dringend nodig moest benutten, om bezieling en vaart in mijn leven te brengen. _Christus vita vestra_, _uw leven, dat is Christus_.

2\. _Ik zeg het u in waarheid,_ aldus de goddelijke Meester zelf, (evangelie uit de mis van verleden dinsdag) _dat Ik de deur van de schapen ben... Ik ben de deur. Als iemand door Mij binnengaat, zal hij gered worden, hij zal in- en uitgaan en weide vinden... Ik ben gekomen, opdat zij het leven en overvloed zouden hebben._ (Joh. 10:10) Hij is de toegang tot het leven en niemand verschaft ons die toegang dan de goede Herder zelf. Met Hem leven en zich in alles meer en meer met Hem trachten te verenigen, aan Hem denken, voor Hem alles doen en alles lijden wat het leven dagelijks meebrengt... dat is _door Hem binnengaan_.

Dan gaat men in tot het eigenlijke leven, dat geloof en liefde is. Wij hebben het immers vaak opgemerkt in onze eigen omgeving. Er was iemand met weinig talenten, met geringe ontwikkeling, maar met veel leed en veel lichamelijke ellende. En toch lag er een zuivere menselijkheid op dat gelaat en sprak er vrede uit de goede, zachte woorden. Toch was er ware wijsheid en welwillendheid in dat leven, dat, zelf schijnbaar zo arm, anderen voortdurend bleef verrijken. Waarom en waardoor toch? Want eigenlijk was dat zeer vreemd. Maar wie toegang kreeg tot het eigenlijke geheim, begreep alles. _Het was Jezus Christus_ die in en door deze ziel leefde en werkte, die in haar een gewillig werktuig had gevonden en door dat wonder van liefde en overgave in deze ziel weer nieuwe wonderen in anderen deed. Wie Christus' liefde wil ervaren, zijn kracht en zijn troost, moet door Hem binnentreden met heel zijn wezen. Hij gaf van zijn overvloed en van zijn eigen leven.
