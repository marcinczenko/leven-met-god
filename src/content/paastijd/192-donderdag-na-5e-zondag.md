---
path: /192
title: '192: DONDERDAG NA DE 5e ZONDAG'
tag: paastijd
content: ../styling.md
sortIndex: 192
---

## Hemelvaart des Heren

_Mannen van Galilea wat staat gij verwonderd naar de hemel te zien?_

1\. Christus is ten hemel opgevaren, hier op aarde aan onze ogen onttrokken... tot dat Hij wederkomt.

Maar zijn opvaart naar boven betekent voor ons de weg die ook wij moeten gaan. _Wij hebben hier geen blijvende woonplaats maar zoeken de toekomstige._ Daar ligt onze hoop: in het hemels vaderland. Dat is de wijsheid die wij hieruit moeten putten; daarom is Jezus Christus ons voorgegaan.

Hebben wij die wijsheid, waarop de christelijke hoop steunt, niet wat al te veel verwaarloosd in het verleden? Ligt in de kortzichtigheid van velen die de hoop niet meer zien en beleven, niet de oorzaak van de ontkerstening in zo'n schrikbarende omvang?

Waar deze hoop niet leeft ontgaat ons de zin van het leven. _Als Christus niet is verrezen,_ zegt St. Paulus, _zijn wij (christenen) er erger aan toe dan alle mensen_. Als het Christendom geen eindpunt heeft, ver buiten de belangen van deze wereld, is het een fraaie fantasie, waar geen denkend mens zich ernstig mee zou moeten bezig houden. En omdat voor velen de hoop - het voorwerp van de christelijke hoop en de beleving van die hoop - een vergeten stuk christendom is geworden, zien zij de zin niet meer van geheel hun leven. Dan heeft de zorg en de angst en straks bij zeer velen ook nog de walging een ruim terrein gevonden. Dan warden Gide en Sartre tot profeten.

De vormgeving van ons leven op aarde staat met die hoop op onze eeuwige bestemming in nauw verband. De eerste veronderstelt de tweede.

Echt christelijk leven is leven in afwachting, in hoop en vertrouwen op _de nieuwe hemel en aarde_, terwijl de kracht telkens weer wordt gezocht en gevonden in God die onder ons leeft, persoonlijk heersend en handelend.

2\. De fout van velen is heden dat wij het leven op aarde te veel hebben losgemaakt van het leven hierboven; het _nu_ te uitsluitend zien, los van het _later_. Daarom wordt dit leven als een doel op zich en verliest de kostbare Redding van Jezus en heel de heilseconomie haar zin en haar kracht voor de ons toegezegde voltooiing van onze menselijkheid. Wij beseffen al te weinig dat wij hier steeds _in via_ zijn, op weg naar iets toe. Het eigenlijke moet nog komen.

Sint Petrus al vermaande zijn gelovigen, zich te beschouwen als _advenas et peregrinos_, _reizigers en pelgrims_. Wij zijn op weg naar onze eigenlijke gestalte, ons eigenlijk geluk, naar niets minder dan naar onze vergoddelijking in Christus. En geheel dit aardse apparaat staat in dienst van dat uiteindelijk doel: het zal straks, getransfigureerd delen in het volkomen kindschap, maar het is en blijft dienstbaar aan het hogere doel.

Het verlangen ééns de Heer te mogen volgen zal bij het groeien van het goddelijk leven in ons een overwegende rol spelen. Steeds meer zal onze levenshouding erdoor beïnvloed worden en een haar eigen zinvolle structuur aannemen.

Het vraagt een waarachtige moed en een hoog christelijk idealisme om het leven te zien zoals het werkelijk is: een voorbereiding op onze volkomen menselijkheid die ons wacht in het hiernamaals. Dat wil dus zeggen dat ons bestaan op aarde niet alleen tijdelijk, voorbijgaand, maar in wezen ook betrekkelijk is en onvolmaakt. Het wijst naar iets, het behoeft dringend een wezenlijke aanvulling. Dan leren wij - in deze volkomen christelijke levensaanvaarding - het verschil weer zien tussen het tijdelijke en het eeuwige, het betrekkelijke en het absolute, dan wordt de aarde weer het voorportaal tot de feestzaal, de soms zo lang schijnende oprijlaan naar het vaderhuis.

Op de problemen van de aarde valt dan een ander licht; ons gezuiverd oordeel zal ons helpen aan het leven de richting en de inrichting te geven die God daarin wenst te zien. Wij dragen de kiem en de groeiende kiem reeds in ons, van de heerlijkheid die komen gaat. _Gods nabijheid in liefde_ geeft ons de kracht tot volharding in het onvermoeide, blijde streven.

De Hemelvaart van Christus voert onze gedachten mee naar boven, en vanuit het einddoel: de hemel en onze heerlijkheid, begrijpen wij beter op welke wijze wij daarop alleen al het aardse kunnen richten.

Hij geve ons de vervulling van onze hoop en van ons vertrouwen op Hem.
