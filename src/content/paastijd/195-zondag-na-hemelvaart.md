---
path: /195
title: '195: ZONDAG NA HEMELVAART'
tag: paastijd
content: ../styling.md
sortIndex: 195
---

## Christelijk leven en gemeenschap

De apostel Paulus lijkt wel onuitputtelijk te zijn in vermaningen. Hij kent het leven, hij weet welke moeilijkheden zijn gelovigen dagelijks ontmoeten. Daarom spoort hij hen aan en hij wijst op de inspanning nodig voor iedere dag.

1\. _Helpt de heiligen in hun noden, legt u op de gastvrijheid toe._ (Rom. 12:6-16) Wij willen ongetwijfeld anderen helpen maar zo dikwijls komt hun vraag ons ongelegen. Er is een dienstvaardigheid die dubbel kostbaar is voor hem die er van profiteert, omdat die dienstvaardigheid zo gaarne werd verleend. Dan is ze een bewijs van hartelijke genegenheid, van tegemoetkoming, van sympathie en liefde. _Draagt vóór alles elkander vurige liefde toe,_ zo leert ook Sint Petrus in het epistel van vandaag; _want de liefde bedekt een menigte zonden._ (1 Petr. 4:8)

_Het is mij niet genoeg te geven aan wie mij iets vraagt, ik moet de verlangens voorkomen, mij zeer verplicht en zeer vereerd achten dat ik een dienst bewijzen mag; als men iets neemt wat ik zelf voortdurend nodig heb, zal ik doen alsof ik blij ben ervan bevrijd te worden._ (Teresia van Lisieux)

_Anderen helpen in hun nood,_ is ook: troosten, opbeuren en bemoedigen door ons goed woord, ons gezelschap, onze vriendelijkheid en waardering. Misschien is in het dagelijks leven de vriendelijkheid en de waardering een van de belangrijkste vormen van naastenliefde. Hoevelen hebben niet dringend behoefte aan _een goed woord, een hartelijke groet_, een glimlach van verstandhouding.

Daarop bedacht zijn, leert ons het samen-zijn beoefenen in christelijke zin. Het is een vorm van apostolaat. En evenzeer is het nodig, _waardering_ te uiten en belangstelling te tonen als iemand iets tot stand brengt of voor iets (misschien met een bescheiden succes) veel heeft over gehad. Al te gemakkelijk menen sommigen dat hun werk, hun naam, hun eer in de schaduw wordt gesteld door het succes van anderen. Zij zelf hebben behoefte aan lof, aan waardering, maar vergeten stelselmatig anderen te waarderen, aan te moedigen en te helpen. Men ziet ooit op het werk van anderen neer, dat misschien van veel groter waarde is dan het onze, terwijl wij _ons_ werk overdreven belangrijk achten door onze eigenliefde. Men gaat soms groot op psychologisch inzicht, op mensenkennis en zondigt voortdurend tegen de eerste eisen van gezonde psychologie.

2\. Daden van naastenliefde zijn: de gastvrijheid, de hartelijke ontvangst van vreemden of gasten die wij zelf genodigd hebben. Zij zullen niet dadelijk over hun eigen noden spreken, maar die noden zijn er wel. En de gastvrije ontvangst, die een waarachtige menselijke ontmoeting kan zijn, doet meer goed dan men vaak meent.

Moeilijker wordt het gebod des Heren: _hebt elkander lief zoals Ik u heb liefgehad_ (Joh. 15:22), als Paulus preciseert: _zegent hen die u vervolgen; zegent ze en vloekt ze niet_. Wij maken nog geen onmiddellijke vervolging mee. Maar ook voor de kerkvervolgers die de godsdienst wegnemen uit de harten van de kinderen, die martelaren maken en veel leed brengen over gezinnen en individuen, behoren wij te bidden. Tegen Gods genade is op den duur niemand bestand. Er zijn ooit heiligen gegroeid uit kerkvervolgers...!

Doch er is steeds de dagelijkse vervolging in het klein! Het geduldig dragen van kwaadspreken en lasteren. Geen wrok voelen en niet speuren naar gelegenheden om zich te wreken, als er op allerlei wijze afbreuk wordt gedaan aan ons werk en aan onze goede naam...

Het is veel gevraagd van de menselijke natuur.

Toch is dat de juiste Christelijke opvatting. _Laat u niet overwinnen door het kwaad, maar overwin het kwaad door het goede._ (Rom. 12:21) Dàt is de vrucht van de christelijke gemeenschapsgedachte.

_Vergeld niemand kwaad met kwaad._ (Rom. 12:17) _Zeker_" zo schrijft Paulus nog, _uw volgzaamheid is algemeen bekend; ik verheug mij dus over u. Ik wil echter dat gij niet slechts wijs zijt in het goede, maar ook bestand tegen het kwaad._ (Rom. 16:19)

Hier is boven alles voor ons de leidraad, het woord en het voorbeeld van de goddelijke Meester. Zolang wij het zwaartepunt van ons leven leggen in de vriendschap en de achting van de mensen, zal ieder conflict, en ieder tekort aan waardering ons pijn blijven doen. Zodra wij echter onze vreugde zoeken in Hem alleen, zijn wij groter dan al het louter-menselijke. Misschien bereiken wij wel de hoogte van Jezus' leerlingen _die blij heengingen, omdat zij waardig waren bevonden, versmading te dragen om zijn naam". (Hand. 5:41)

_O Jezus, leer mij uw voorbeeld en uw voorschrift van liefde, tot het uiterste trouw te volgen. Ik weet dat ik een ander mens zal worden als ik nog meer mij zelf vergeet en mijzelf geef aan anderen; ik voel er mij echter niet toe in staat zonder uw vele genaden. Ik bid u daarom, geef mij die genade. Amen._
