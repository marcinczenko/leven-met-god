---
path: /188
title: '188: 5e ZONDAG NA PASEN'
tag: paastijd
content: ../styling.md
sortIndex: 188
---

## Blijdschap en wijsheid

Het is als een verre naklank van de Paasvreugde, de vreugde om de verrijzenis des Heren, nu de Kerk ons vandaag de woorden van de profeet laat bidden; (introïtus van de mis): _Verkondigt het met gejubel en maakt het bekend; draagt het uit tot het einde der aarde en zegt: "Jahwe heeft zijn volk verlost"._ (Isaias 48:20)

1\. Wij worden nogmaals uitgenodigd, ons te verheugen over de verlossing. Het is dus waar: Jezus gaf zijn leven en zijn bloed voor ons. Hij is ons offer. Iedere dag mogen wij treden in zijn gevoelens en ons door de eucharistische maaltijd één maken met Hem. _Iedere Eucharistie-viering is het afsluiten van dit nieuwe Verbond tussen God en zijn volk, bezegeld door het Offer van het Vlees en Bloed van de Heer, dat als brood en wijn ter nuttiging gegeven wordt aan al degenen die willen toetreden tot dit Verbond..._ (Mgr. B. Alfrink)

_De maaltijd is bedoeld als weg en middel om deel te hebben aan het Offer; deel hebben aan het Offer is nodig om deelachtig te kunnen zijn aan het Verbond. Het maaltijd-houden is slechts één aspect van de Eucharistie... Het is een offermaaltijd en het is een Verbonds-offermaaltijd. En dat niet alleen. De Eucharistie - en iedere Eucharistieviering - is tegelijkertijd het voltrekken van dit Verbondsoffer en het sluiten van dit Verbond tussen God en zijn volk. Daarom heeft het óók zin aan de eucharistische viering deel te nemen, als men door omstandigheden niet kan aanzitten aan de eucharistische maaltijd. Omdat hier meer is dan een maaltijd._ (Mgr. B. Alfrink)

Jezus die offer is, stond op van de doden. Hij leeft nu in de heerlijkheid bij de Vader, waar Hij op ons wacht. Wij zijn verheugd over zijn overwinning. _Juich, heel de aarde, God ter ere, en prijs de glans van zijn Naam._ (Ps. 65 introïtus) Het offertorium komt nogmaals terug op het geluk van de verlossing. Het blijft voor ons een eeuwige bron van blijdschap.

_Zegent, volkeren, onze God, laat zijn loflied luid weerschallen. Hij is het, die ons in het leven hield; onze voet niet liet wankelen. Gezegend zij God, die mijn bede niet afwees, mij zijn genade niet onthield._ (Ps. 65:8-9,20)

Wij zijn verlost: wij verheugen er ons om, maar laat ons ook de wijsheid vragen voortaan als verlosten, dat is, als kinderen van God, te leven.

2\. _God van wie al het goede voortkomt, verleen aan hen die er om smeken, dat zij onder uw ingeving mogen denken wat juist is en dat onder uw leiding ook mogen volbrengen._ Zo bidt de Kerk in haar mis-oratie van heden; _dat wij __het juiste mogen denken en doen__, door de hulp van God_. Wat zou het ons baten verlost te zijn, als wij die verlossing niet lieten inwerken op de praktijk van ons leven! Het kan ons als laatste vermaning wel niet duidelijker gezegd worden dan met de woorden van het epistel.

_Gij moet het woord volbrengen, niet alleen aanhoren; want dan zoudt ge uzelf misleiden._ Het komt aan op de daad. Niet het horen alleen, hoe voortreffelijk dat aanhoren van Gods woord ook zijn mag; niet de gedachte of het verlangen naar wat men zou willen zijn, al is ook het verlangen naar deugd onmisbaar, is genoeg. Velen (vooral idealistische personen) vergissen zich juist wegens hun gedachten, en verlangens. Zij menen reeds te zijn degenen die zij _zouden willen zijn_. Zij projecteren een geestelijk beeld van zichzelf en houden dat voor de werkelijkheid. Alleen de dagelijkse deugd (vooral van nederigheid en liefde) geeft ons zekerheid, vastheid. _Als iemand soms meent dat hij godsdienstig is, terwijl hij zijn tong niet in bedwang houdt en aldus zichzelf misleidt, diens godsdienstigheid is zonder waarde._ Grootspraak, lastertaal of kwaadspreken is in strijd met Gods wet en met de geest van het evangelie: dat alles past ons niet als verlosten en als kinderen Gods.

Goed zijn voor anderen en zich onbesmet bewaren van de wereld... dat voert ons nader tot Gods liefde en houdt ons ontvankelijk voor zijn heil-uitwerkende genade. (Jak. 1:22-27)

_O God, die ons uw Zoon hebt gegeven als offer van verzoening; neem ons genadig op in het nieuwe verbond. Laat ons door de heilige Eucharistie steeds meer delen in Jezus' gesteldheid van offer en overgave. Moge het Paaslam dat wij zo dikwijls nuttigen, ons heiligen en ons bewaren voor de eeuwige dood. Laat ons het verrezen leven van Jezus leiden: laat ons delen in zijn reinheid en in zijn liefde, maak ons steeds meer één met Hem, zodat ook ons gedrag moge getuigen hoezeer wij in alles met Hem verbonden zijn. Amen._
