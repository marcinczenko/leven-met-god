---
path: /160
title: '160: MAANDAG NA BELOKEN PASEN'
tag: paastijd
content: ../styling.md
sortIndex: 160
---

## Christelijk leven

Als Paulus ooit, op gaarne aanvaarde, menselijke wijze, het praktisch christendom heeft samengevat, was het wel met deze woorden: _weest blij in de hoop, geduldig in het lijden, volhardend in het gebed_. (Rom. 12:6-16)

1\. Dit is het voedsel voor ons dagelijks geestelijk leven. Dit willen wij iedere dag weer beoefenen, daarin zouden wij gaarne toenemen: in blijde hoop, in geduld en in gebed.

_Weest blij in de hoop._ De blijdschap is een biezondere waarde in het leven. Zij verdubbelt ons uithoudingsvermogen, zij verhoogt de kracht en het initiatief, zij maakt verdraagzaam en zonnig voor anderen.

Misschien wordt er wel te veel op andere plichten gewezen en te weinig op de plicht die de andere plichten zoveel gemakkelijker maakt: de plicht tot blijdschap. De blijheid moet vaak veroverd worden op een ietwat somber humeur of temperament op ongunstige gebeurtenissen of een saaie omgeving, maar zij is er des te kostbaarder om.

De blijdschap steunt op de hoop. Onze hoop is Christus: Hij geeft ons het bemoedigende uitzicht op de toekomst; Hij geeft ons de diepe vreugde des harten. Hij is de hoop, want Hij is de Redder, de Vriend, de Bruidegom en de steeds liefdevolle Koning. Hij staat naast ons, Hij is bij ons. Wie de hoop niet meer in zijn hart draagt, kan niet blij zijn. Wie niet blij is wordt een last voor zijn omgeving en een armzalig strever naar volmaaktheid. Weest blij in de hoop; en de hoop is Christus. Leef met Hem in vertrouwen en liefde, dan zal de blijheid er van zelf zijn.

2\. _Weest geduldig in het lijden,_ zegt Paulus. Het lijden bezoekt ons dagelijks; misschien in een nauw bespeurbare vorm, maar gewoonlijk op een zeer gevoelige wijze. Wie dan dadelijk versombert, handhaaft zijn christelijk standpunt niet. Het lijden wordt ons toegezonden, vooral het dagelijks lijden, als een beproeving, als een oefening in het geduld.

Geduld is ons dagelijks voedsel; het geduld is nodig in de omgang met degenen die lastiger (nog lastiger) zijn dan wij; het geduld is nodig als wij de zwakheid van onze gezondheid, die ons remt of onmachtig maakt, pijnlijk moeten voelen. Geduld is nodig bij het dragen van onze eigen fouten en gebreken, bij het ondervinden van onze beperktheid. Er is een beperktheid van geest, en zelfs beperktheid in de gaafheid van ons karakter, in ons uithoudingsvermogen... En dat alles zijn vormen van lijden die ons wijzen op de noodzakelijkheid van het geduld.

_Geloof niet de liefde te zullen vinden zonder het lijden,_ schreef Teresia van Lisieux. _Onze natuur is er, zij is er niet zonder reden, maar zij doet ons schatten verwerven. Zij is onze broodwinning; zij is zo kostbaar dat Jezus op aarde neerdaalde om ze te bezitten. Wij zouden edelmoedig willen lijden, op 'n waardige wijze, wij zouden nooit willen vallen: wat een illusie! Wat geeft het mij al val ik ieder ogenblik. Ik zie daarin mijn zwakheid en dat is de grote winst. Mijn God, Gij ziet waartoe ik in staat ben als Gij mij niet draagt..._

3\. _Weest volhardend in het gebed._ Daar ligt nu de sleutel van de overvloedige hulp. God wil wel helpen, zelfs voortdurend helpen... maar Hij wil gevraagd worden. Ons vragen is het bewijs van ons vertrouwen op Hem, van afhankelijkheid, van liefde, van goede wil, van groot geloof... Is dat niet genoeg om ans te doen aanvaarden dat wij veel (dat wij altijd) moeten bidden? Wat zouden wij winnen in geestelijke diepte en rijkdom als wij geestdriftige bidders waren!

Paulus vraagt dat wij zullen _volharden_ in het gebed. Het gebed mag niet afhankelijk gesteld worden van ons gevoel, van een ogenblikkelijke neiging, van een hartsbehoefte alleen. Al deze voorwaarden kunnen ons helpen om goed en veel te bidden, maar de wortel van ons gebed ligt veel
dieper; die is: _het geloof in Gods grote goedheid_ voor mij.

_O Jezus, leer mij naar uw voorbeeld geduldig te zijn in het lijden; geef mij een diepe inwendige blijdschap, de blijdschap om U. En laat mij nooit ophouden met bidden opdat uw genade over mij moge neerstromen en mij uit mijn ellende opvoere naar U. Amen._
