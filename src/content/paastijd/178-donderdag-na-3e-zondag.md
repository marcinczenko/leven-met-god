---
path: /178
title: '178: DONDERDAG NA DE 3e ZONDAG'
tag: paastijd
content: ../styling.md
sortIndex: 178
---

## Gods weldaden

Er is geen sprake van dat wij onze schulden tegenover God ooit kunnen voldoen. Maar het is wel mogelijk daaraan enigermate tegemoet te komen door dankbaarheid.

1\. De schuld van onze zonde wordt goedgemaakt door het heilig lijden en de dood van de goddelijke Redder: wij handelen wijs door onze kruisjes en ons leed iedere dag, liefst in de heilige Mis, met het offer van onze Redder Jezus Christus te verenigen.

Zo voldoen wij mede, omdat Hij voldoet aan Gods gerechtigheid. Wij worden geheiligd door zijn heiligheid en hoe inniger onze eenheid wordt met Jezus, hoe meer de schuld van onze zonde ook verdwijnt. Alles wordt hier goedgemaakt door onze oprechte liefde.

Maar er is een andere schuld in ons leven die wellicht herhaaldelijk aan onze aandacht ontsnapt. Het is de schuld van erkentelijkheid tegenover Gods onverdiende goedheid. Wij kunnen Hem zeker niets aanbieden wat Hem waardig is tegenover al zijn voortdurende weldaden, maar zelfs de armste bedelaar kan voor een aalmoes tenminste een dankbetuiging opbrengen.

Wij leven van Gods weldaden: Hij is voortdurend mild en goed voor ons. Misschien dat wij het niet altijd opmerken, toch blijft dit waar: zijn goedheid is onuitputtelijk.

_Weest in alles dankbaar,_ schrijft St. Paulus, _want dit is voor u Gods wil in Christus Jezus._ (1 Tess. 5:18)

Als wij Gods weldaden niet zien, zullen wij zeker gevaar lopen Hem zelden of nooit dank te zeggen. Opzien naar God zelf doet ons reeds dankbaar zijn; dankbaar om zijn wezen, om zijn bestaan, om zijn geluk en zijn glorie. _Wij zeggen U dank, om Uw grote glorie_ zingt de Kerk dagelijks over de gehele wereld.

Het is goed ons van tijd tot tijd te _zeggen_ dat God zo onuitsprekelijk mild voor ons is.

Wij behoren _oog te hebben_ voor zijn weldaden. Zoals de kunstenaar schoonheden ontdekt op de meest onvermoede plaatsen en tijden, zo zal ook iemand die gelooft in Gods goedheid, met enige oprechte wil, overvloedig Gods weldaden in zijn eigen leven gaan ontdekken. Dit wordt voor hem een bron van nieuw en overvloedig geluk en een aanleiding tot herhaalde en hartelijke dankbaarheid.

2\. De plicht van dankbaarheid wordt vaak verwaarloosd niet uit afkeer tegenover God, niet uit slechtheid, maar uit haast, uit oppervlakkigheid van leven, uit gebrek aan... fijngevoeligheid.

Pater Lacordaire zegt ergens, dat slechts edele mensen dankbaar zijn. Dat is zo in menselijke verhoudingen, het is niet minder waar in onze verhouding tegenover God.

Bedenken wij wel wat God ons gaf in ons heilig doopsel. Dit is het begin van de vriendschap met Hem, begin van het genadeleven, van het werkelijk kind-zijn van God. En het natuurlijk leven zelf, is het niet een enorme weldaad? Onze gezondheid, onze familie (ouders, broers en zusters, man, vrouw en kinderen). Wat Hij ons gaf aan verstand, ontwikkeling, beschaving, stoffelijke goederen, alles biedt ons overvloedig stof tot voortdurende dankbaarheid. Maar wij zien wellicht Gods goedheid niet genoeg in dat alles.

Toch zou ons leven van kleur en allure veranderen als wij ons voortdurend het voorwerp voelden van Gods milddadigheid.

Is het niet waar dat zovelen van ons over bronnen van troost en vreugde mogen beschikken die anderen missen? Hebben wij geen ruime kansen tot heiligheid? Genieten wij niet dagelijks van de natuur, van kunst en schoonheid op allerlei wijze? En wij kunnen zo we slechts willen, zo dikwijls (misschien dagelijks) God zelf ontmoeten in het heilig sacrament, in de Kerk, in het gebed. Met enige geest van geloof ontwaren wij God in zijn leiding over ons leven, in alle mensen met wie wij iedere dag te doen hebben. Dit alles kan ons stemmen tot innige en tot langdurige gevoelens en uitingen van dankbaarheid.

Dankbaarheid is een bron van geluk en van liefde. Zij brengt ons zoveel nader tot God, zij verrijkt en verdiept op een geheel biezondere wijze ons dagelijks leven, zij maakt scherpzinnig voor eigen nalatigheid en attent tegenover God.

Zeggen wij heel dikwijls: mijn God, ik dank u voor al uw weldaden, ook voor alles wat ik nu zie en geniet. Moge het steeds strekken tot uwe eer en glorie. Amen.
