---
path: /207
title: '207: QUATERTEMPER VRIJDAG'
tag: paastijd
content: ../styling.md
sortIndex: 207
---

## Het geheim

De Kerk laat ons vandaag een zo echt menselijk gebed bidden. Zij bidt het ons vóór, zij bidt het vandaag over de gehele wereld. Het is de heilige Geest die haar daarbij leidt, God zelf legt ons dit gebed op de lippen.

_Geef barmhartige God, aan uw Kerk, dat zij, bijeengebracht door de heilige Geest, volstrekt niet in verwarring gerake door de aanval van de vijand._

Zelfs al is de Kerk door de heilige Geest tot eenheid gebracht, dat wil zeggen, tot één mystiek Lichaam in Christus verenigd, zij blijft toch nog kwetsbaar door allerlei duivelse aanvallen. Het is niet erg, als zij deze beproeving te doorstaan heeft; zij concentreert, nog meer bewust dan voorheen, haar hoogste en heiligste krachten en ziet op naar Degene van wie alleen alle redding komen kan en die beloofd heeft met haar te blijven tot het einde der tijden.

1\. Zoals het met de Kerk staat, zo is het met ieder van ons gesteld. Geroepen en geheiligd door één heilige Geest, één in denken en doen (naar best vermogen) met Jezus Christus zelf, zijn wij wel blijvend gedekt tegen zeer vele helse manoeuvres. Maar zelfs na jaren van trouw, na haast eindeloze oefening en training in deugd, kunnen we verrast worden door een fel opleven van vroegere gebreken, die wij dood waanden, doch die blijkbaar slechts sliepen. Dan vooral is het nodig onszelf opnieuw te concentreren... in een dag van afzondering, in een retraite, in een zeer goed geestelijk boek, dat ons weer meeneemt en opvoert naar hogere gedachten en verlangens.

Op zulke momenten is meer dan anders een hernieuwde toevlucht nodig tot de _barmhartige God_, opdat wij geheiligd en één met Christus in de heilige Geest, door de vijandige aanvallen niet in verwarring geraken. Want verwarring kan leiden tot nederlaag of tot een algemeen verval. _Mijn volk (zegt God bij de profeet Joël in het epistel van vandaag), mijn volk zal in eeuwigheid niet beschaamd worden. En gij zult weten, dat Ik sta in het midden van Israël (mijn Kerk); en Ik ben de Heer, uw God._ (Joël 2:26,27)

Het brengt ons als vanzelf tot een hernieuwd vertrouwen, als wij God zo tot ons horen spreken.

2\. Intussen is het wel wenselijk, dat er altijd een band blijft, tussen Hem en ons; niet alleen, die van zijn uitnodigende liefde, maar ook een band, die van òns uitgaat naar Hem. Want die band vormt toch het geheim van de redding. Wij moeten iets bezitten, waardoor wij nooit van Hem losgeslagen kunnen worden, en waarbij wij in angst en zorg onmiddellijk weer ervaren, dat nog steeds onze hand de zijne omklemt.

_Ik wil u een geheim vertellen van heiligheid en geluk. Als gij dagelijks vijf minuten het zwijgen wilt opleggen aan uw verbeelding, uw ogen wilt sluiten voor de zintuigelijke dingen, en uw oren voor het lawaai van de aarde, om in uzelf te treden, in het heiligdom van uw gedoopte ziel, die de tempel is van Gods Geest... tot die heilige Geest wilt spreken: "ziel van mijn ziel, ik aanbid u, versterk mij, zeg mij wat ik moet doen, geef mij uw bevelen. Ik beloof mij te onderwerpen, aan alles wat Gij verlangt, aan alles wat Gij mij laat overkomen; doe mij slechts uw wil kennen..."_  
_Als gij dat doet, zal uw ziel zich gelukkig, sereen en troostvol ontvouwen, ook te midden van moeilijkheden. Want de genade zal dan in verhouding zijn met de beproeving om u de kracht te geven deze te dragen. Deze onderwerping aan de heilige Geest is het geheim van de heiligheid._ (Kardinaal Mercier)

Waarom dit niet doen? Het is zo eenvoudig en... het is zo echt.
