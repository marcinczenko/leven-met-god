---
path: /185
title: '185: DONDERDAG NA DE 4e ZONDAG'
tag: paastijd
content: ../styling.md
sortIndex: 185
---

## Wat doen wij voor de anderen?

Het is niet altijd mogelijk rechtstreeks voor het geestelijk heil van anderen op te komen. Dit wordt wel verwacht van degenen die God daarvoor gesteld heeft: van zijn priesters. Van hen geldt: _wie niet strijdt om de zielen, zal de zielen nooit winnen_. (Langbehn) Zij hebben er niet alles voor over, als zij inwendig niet van grote liefde zijn vervuld. Wanneer dat wel zo is, dan ook _blijkt_ hun ijver: het woord op de preekstoel heeft een ander accent, het getuigt van goedheid en bezorgdheid tevens; de omgang is dan als die van Christus, bescheiden (vooral bescheiden) en toch ongedwongen, beheerst, hartelijk en onberispelijk.

1\. Wij _allen_ behoren iets te hebben van Jezus' verlangen om te redden, om goed te doen en anderen naar God te brengen. Alle gaven tenslotte zijn daartoe dienstig.

Paulus zegt: de een heeft de gave van wijsheid, van kennis, de ander de gave van geloof, van genezing, dat alles is hun gegeven door de Ã©ne Geest. En zo is het, zegt hij, met de gave van wonderen, van profetie, de onderscheiding der geesten, de veelheid van de talen, _maar alles werd gegeven om er goed mee te doen_. Wij zouden kunnen zeggen: het kan geleerdheid zijn, geld of goede naam, waardigheid, welsprekendheid of invloed, of zeer simpel een ongekende en ongeziene taak: maar alles werd ons van boven gegeven en ons ter hand gesteld als een machtig middel om zielen op te voeren naar hun eeuwige eindbestemming. Christus was vol van de zielen.

_Mijn spijs is de wil te volbrengen van Hem die Mij heeft gezonden en __zijn werk te voltooien__._ (Joh. 4:34)

Geheel ons leven komt op een hoger plan als dit
in alles doordringt: ik sta naast de anderen om anderen te helpen, mijn taak toch heeft een tijdelijke maar ook een boventijdelijke betekenis. Met Christus zoek ik de zielen, hun heil en hun eeuwige redding. In onze gedachten speelt dat misschien een nog te geringe rol. _Wij kunnen nooit zo veel houden van ons geld, als Hij houdt van onze zielen._ (Chrysost.) En Hij is ons voorbeeld. Christus was en is vol van de zielen; Hij zoekt ze nog altijd. Mogen wij dan wel een ander ideaal koesteren, dat daar onzegbaar ver beneden blijft?

2\. _Ieder christen moet, omdat hij tot de ledematen van Christus behoort, verteerd worden door de ijver voor Gods huis... ieder christen vertere in ijver voor het huis van God, omdat hij in dit huis van God toch kind des huizes is._ (August.) Van een priester en een kloosterling verwacht men _zieleijver_; maar de vraag is zeer gewettigd of, soms, leken de ijver voor het geestelijk welzijn van anderen niet te gemakkelijk als iets onnodigs of als iets buitengewoons beschouwen.

Zolang wij de ijver voor en de dorst naar de zielen uit Christus' leven niet kunnen wegdenken, zolang hoort die zieleijver thuis in het leven van iedere christen. _Zoals een minnaar altijd weer spreekt over zijn bruid, zo spreekt de Meester altijd weer over de ziet._ (C. Sonnenschein)

Hij spreekt met Nicodemus in de nacht... alleen. Hij houdt een lang gesprek met de Samaritaanse aan de put van Jakob voor haar alleen. Hij heeft zorg voor de berouwvolle moordenaar aan het kruis, Hij verdedigt Zachaeus in het publiek gedurende een feestmaaltijd. Wie de zielen niet zoekt, heeft de kern van zijn levenstaak niet gevat. De christen moet lichten door woord en voorbeeld, zoals ook een vuur van zelf brandt en dus licht en warmte geeft.

Wat ons ontbreekt is misschien _de vurige liefde voor de Meester_, daarom kennen wij te weinig het diepste verlangen van zijn hart. Wie Hem genoegen wil doen, probeert mensen te helpen op allerlei wijzen om wille van hun zieleheil. Wij zijn zo zeer door God met vele anderen verbonden, dat we ons _alleen_ niet aan de hemelpoort zullen mogen vertonen.

_O Jezus, leer mij U steeds beter te begrijpen: uw liefde voor ons mensen is altijd de liefde van Gods Zoon._  
_Uw liefde stroomt van uit het hart van de Vader over in uw Hart, en van uit uw Hart stort zij zich over de zielen uit. Daarom hebt Gij ons allen zo lief. Geef mij, dat ik uw voorbeeld van vurige liefde voor de zielen moge navolgen. Amen._
