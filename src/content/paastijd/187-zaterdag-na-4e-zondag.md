---
path: /187
title: '187: ZATERDAG NA DE 4e ZONDAG'
tag: paastijd
content: ../styling.md
sortIndex: 187
---

## De geest van Christus II

Wie de geest van Christus wil kennen en vooral wie die geest wil bezitten, moet terug naar de oer-bron. Christus' geest leeft in Hem zelf, hij ademt ons tegen uit de bladzijden van het evangelie, hij staat getekend in de voorspellingen van het oude Testament.

1\. _De geest van Jahweh, mijn Heer, rust op Mij, want Jahweh heeft Mij gezalfd; Hij heeft Mij gezonden om armen de blijde boodschap te brengen, om te verbinden wiens hart is gebroken._ (Is. 61:1)

De christelijke godsdienst heeft zijn riten, zijn uitwendige ceremoniën, gebaren en woorden, gebruiken en gewoonten. Ze zijn nodig omdat wij mensen van vlees en bloed het stoffelijke en uitwendige niet kunnen ontberen, ook niet bij onze opgang naar de Allerhoogste. Maar deze uitwendige praktijken dienen om de geest vast te houden, om de geest tot uiting te brengen.

Als de priester aan het altaar de heilige mis leest, is zijn geest als tastbaar in de eerbied van zijn zichtbare houdingen: in de wijding waarmede hij zijn woorden en gebaren omkleedt.

_Het is de geest die levend maakt,_ zegt Christus, _het vlees draagt niets daartoe bij._ _De woorden die Ik tot u sprak, zijn geest en leven._ (Joh. 6:63) Wat een mens tot persoonlijkheid stempelt is zijn geest; wat hem inhoudloos maakt is zijn gebrek aan geest. Wat een leek tot apostel maakt is het vervuld zijn van de geest van Christus. Boven al bet uitwendige, ook boven de sacramenten staat die geest en het bezit er van. Daarop moet dus onze aandacht en ons verlangen gericht staan als wij werkelijk een waardevolle plaats in het leven vervullen willen. _De geest van Christus bezitten_ is deelhebben aan zijn geest van _eenvoud_, aan zijn geest van _liefde_, en van _onthechting_, aan zijn geest van _vrijheid_. Zijn geest is geheel naar het bovenaardse gekeerd en hoezeer Hij ook alle schepselen en al het aardse met eerbied bejegent en met tederheid omgeeft, Hij neemt ze mee in zijn vaart naar boven. Zij worden in zijn handen, in zijn geestelijke handen, vergeestelijkt en gewijd.

2\. _Wij hebben niet de geest van de wereld ontvangen, maar de geest die uit God is; opdat wij zouden kennen wat ons door God is geschonken._ (1 Kor. 2:12)

We zouden het in de drukte van de dagelijkse zorgen en de stoffelijke bekommernissen kunnen vergeten en daarom is het nodig het telkens weer terug te roepen in ons bewustzijn: _wij hebben niet de geest van de wereld, maar wij hebben de geest die uit God is, ontvangen_.

Dat is ons grootste kapitaal, daar kopen wij de hemel voor, daar verlossen wij de zielen mee, op voorwaarde dat wij dit kapitaal goed weten te gebruiken. Het kapitaal van God dat is Gods geest. Er is in ons een zekere connaturaliteit, een affiniteit, een wezenlijke verwantschap met het goddelijke. In welke mate het andere ook indruk op ons moge maken, onze adel is van hierboven, wij zijn van een goddelijk geslacht. Daarom appeleert het geestelijke, en het goddelijke zo gemakkelijk bij ons, het resonneert (soms zelfs zeer luid) als wij stil zijn en opmerkzaam. Dan _kennen wij Gods gaven_.

De priesters zijn de eersten die Christus' geest moeten inademen en verspreiden: er wordt op hen gewacht, er wordt op hen gelet, men hoopt dat zij Christus' geest meedragen, overal waar zij komen. Na hen (maar soms overtreffen zij de priesters in christelijke geest) kunnen de leken, als flambouwen van licht, als toortsen van geest, als wierookvaten van de goede geur zijn.

_In Christus' geest is alles verenigd, bloeiende vurige kracht van eeuwige jeugd, goddelijke majesteit, de geest van een kind._ (Prohászka)

Iedere toenadering tot Christus (een werkelijke
toenadering _in de geest_), brengt iets van Christus' geest mee voor mijn ziel. Pas als deze geest vrij sterk is, geurt hij verder, rondom mij heen; en de maat van die geest in mij bepaalt precies de maat van mijn apostolische vruchtbaarheid.

_O Jezus, die uw geest hebt gegeven aan uw apostelen en aan allen die in uw voetspoor treden, laat uw geest mij toch totaal vervullen, laat uw geest in mij overstromen; ik wil door uw kracht, door uw geest, een heilig en vruchtbaar leven leiden. Mijn leven, o lieve Jezus, is alleen vruchtbaar door uw Hart, door uw liefde, door uw geest. Amen._
