---
path: /169
title: '169: DINSDAG NA DE 2e ZONDAG'
tag: paastijd
content: ../styling.md
sortIndex: 169
---

## Wat is volmaaktheid

Man kan diepzinnig redeneren over de meest volmaakte levensvorm, en men zal dan altijd op één grote moeilijkheid stoten... Men kan ten slotte zeggen: zó zou het moeten zijn, maar er is niemand die zo is. _Ik althans_, zo schreef Cicero, _heb de volmaakte wijze nog niet gevonden; de filosofie heeft tot nu toe slechts geleerd, hoe iemand zijn moet, als er tenminste ooit een op aarde verschijnen zal._

Het is werkelijk gebeurd. Er is een volmaakte mens op aarde verschenen als het eerste en hoogste voorbeeld: ongerept, volkomen rein, wijs, goed, heilig, edel, beminnelijk; een die aan de hoogste redelijke eisen heeft voldaan. In Hem vinden wij ook het eigenlijke voorbeeld. Al het overige verbleekt als men over volmaaktheid spreekt. Jezus Christus is het tastbare model, naar Hem wordt alle heiligheid, alle levensschoonheid gevormd. Niet alleen naar Hem, maar ook... door Hem.

_De daden van onze Heer zijn niet alleen __door hun geheimzinnige werking__ voor ons van nut, maar ook door hun voorbeeld, dat wij moeten navolgen._ (Paus Leo de Grote) _De verschillende geheimen van Christus, zegt dezelfde heilige, _zijn enerzijds __werkingen van de genade__, anderzijds een aansporing, om zijn voorbeelden na te doen, opdat wij Hem in onze daden navolgen, die wij met een gelovig hart belijden._

1\. Er is maar een weg die leidt tot de navolging van Christus. Het is goed dat te weten en te overdenken. Van onze kant heet die weg _liefde_. Die liefde is steriel, ze is dood en onecht als zij zich niet uit in dingen en daden die met die liefde overeenkomen. Wie zegt Christus lief te hebben, zal proberen Hem aangenaam te zijn. We zijn Hem aangenaam als wij doen zoals Hij deed, als wij leven, zoals Hij heeft geleefd of tenminste ernstig proberen dit te doen. Telkens wordt die poging (bij de talrijke mislukkingen) hernieuwd, door het hernieuwen en het aanvuren van de liefde. Van onze kant is er eigenlijk geen ander middel denkbaar dat werkelijk effectiever is dan de liefde. Hier behoeven we niet te aarzelen: het spreekt voor zichzelf.

_Hij gaf een nieuw voorbeeld, zichzelf. Wie voor zijn ogen wil zien, hoe een mens volmaakt kan handelen en het volhouden tot aan zijn dood, al kost het doodstrijd en bloedig zweet, hij leze het leven van Christus en volge het na._ (v. d. Meer, _Catechismus_, 143) Godsvrucht, ijver in het gebed (met overwinning van eigen loomheid en luiheid); zachtheid en geduld (met overwinning van eigen prikkelbaarheid en kleingeestigheid); dienstvaardigheid en hartelijkheid (met opzij zetten van eigen onverschilligheid en norsheid) zijn enkele voorbeelden van Christus-navolging, die ik zelf misschien onmiddellijk kan toepassen.

2\. Die ene weg die van onze kant liefde heet (en zich manifesteert in de daad) heet _ook van Gods kant liefde_: daar openbaart hij zich als genade, als goddelijke hulp, zuig- en trekkracht naar het hogere.

Het is niet denkbaar dat wij van dit heilige werk: ons omvormen in Christus door gestadige poging tot navolging, ook maar iets terecht brengen als God niet het voornaamste doet. Laten wij er ons van bewust zijn: het is een stelselmatige offer-methode (maar het is liefde!) en een onophoudelijke inwerking van God (goddelijke liefde). _Te samen_ brengen zij het tot stand. Het verheugende is, dat wij zeker zijn van het allervoornaamste: Gods wens en Gods daadwerkelijke (voortdurende) hulp. De verloochening van zichzelf is voornaam, maar het is niet alles, zelfs niet het eerste of het belangrijkste. Wat _Hij_ doet, gaat vóór alles. _Sinds het schouwspel van Christus' omwandeling op aarde komt elk trachten naar de volkomenste staat der menselijke persoonlijkheid neer op de navolging van Christus. En het zal wel altijd verwondering blijven wekken, dat zij die zichzelf willen maken, moeten beginnen met zichzelf te beheersen, ja af te breken en te verloochenen_ (v. d. Meer, _Catech._ 143).

Doch zijn woord geeft moed: _zie, Ik ben met u alle dagen tot aan het einde der wereld_. _Wie in Mij blijft en Ik in hem die draagt veel vrucht. Wie in Mij gelooft, zal dezelfde werken doen die Ik doe en grotere dan deze zal hij doen_.

_Moogt Gij, Jezus, volkomen in mij heersen tot uw glorie. Moge mijn liefde uw liefde ontmoeten, moge mijn offer zich verenigen met uw offer: mogen wij voor eeuwig één zijn. Amen._
