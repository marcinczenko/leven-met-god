---
path: /156
title: '156: WOENSDAG NA PASEN'
tag: paastijd
content: ../styling.md
sortIndex: 156
---

## Het nieuwe leven in Christus

Herhaaldelijk komt de kerk in haar gebeden terug op de nieuwheid van leven die Christus ons bracht. Hij bracht ons die innerlijke vernieuwing door heel het werk van zijn verlossing waarvan de verrijzenis de bekroning is. Dit was immers de volkomen zegepraal van Christus over zijn vijanden die ook de onze zijn: de zegepraal over de zonde en de dood.

1\. De communiezang brengt nogmaals de definitieve overwinning van de Godmens naar voren. _Christus opgewekt uit de doden, sterft niet meer; de dood heeft geen macht meer over Hem._ (Rom 6:9)

Ook van ons, die één zijn geworden met Christus, geldt: dat wij niet meer sterven en dat de dood geen macht meer over ons heeft. Wij delen in de glorierijke zegepraal van de Redder en Verlosser Jezus. Maar het is duidelijk: hier wordt verondersteld dat wij ons inwendig (en ook uitwendig) zo volkomen mogelijk bij Christus aansluiten.

Hij zelf insinueert herhaaldelijk die eenheid tussen Hem en ons. Hij wil dat wij één zijn met Hem: _wie mijn vlees eet en mijn bloed drinkt, blijft in Mij en Ik in hem_. (Joh. 6:56) _Wie in Mij blijft en Ik in hem, die draagt veel vrucht._ (Joh. 15:5) Van onze kant behoort er dus ook _een verlangen te zijn om in Hem te mogen opgaan_. De fundamentele eenheid is die van het doopsel, waardoor het goddelijk leven ons werd ingestort en wij als loten op de stam geënt werden op Christus. Maar van ons wordt nu geloof en liefde verwacht, de voortdurend vitale werking namelijk die onder de invloed van zijn Geest, voortdurend van ons naar Christus kan uitgaan en het goddelijk leven in ons versterkt. Dit steeds meer één worden met Hem openbaart zich in onze gezindheid: in de goedheid en de eenvoud, in de nederigheid en in... de _berusting_ bij het dragen van ons kruis.

Hij leeft meer in ons, naarmate wij trachten meer voor Hem te zijn, bij Hem en in Hem te leven.

Toch lopen we gevaar dit alles als een vrome frase te nemen, zolang wij niet door de gedachte, de frequente aanroeping, de overgave van ons zelf, _de gehele dag door Jezus in ons leven betrekken_.

2\. Dezelfde gedachte houdt ook het laatste gebed van deze mis nog vast: _moge Heer, wij smeken het U, de heilige nuttiging van uw sacrament ons, gezuiverd van het vroegere, tot een nieuw schepsel hervormen_. Het is een duidelijke zinspeling op het woord van Paulus: _als iemand in Christus is, dan is hij een nieuw schepsel_. (2 Kor. 5:17) _Het oude is voorbij, zegt de apostel, zie het nieuwe is daar._ (Ibid.)

Dat nieuwe schepsel zijn wij, indien die innige vereniging met Christus zich ook langzamerhand in ons uiterlijk leven gaat openbaren. Het christendom is immers geen abstracte levens-visie.

Het grijpt de gehele mens aan, en beïnvloedt alles wat hij is en doet en zegt. Zozeer wenst Christus ons te beïnvloeden dat alles in ons het kenmerk draagt van zijn werking en van zijn genade.

Deze nieuwheid van leven (Rom. 6:4), dit nieuwe schepsel, is de garantie van ons eeuwig leven. Hierin ligt (min of meer duidelijk naarmate Christus minder of meer in ons werkt) het getuigenis: de dood heeft geen vat meer op Hem, zijn glorievol leven is een eeuwig leven. En van dat glorievol, eeuwig leven zijn wij in Hem en door Hem de deelgenoten.

_O God van goedheid die ons verlost hebt door Jezus Christus, geef ons, steeds meer van zijn leven te mogen leven. Maak onze eenheid met Hem steeds meer wezenlijk en steeds vruchtbaarder; opdat uwe glorie ook in ons moge uitstralen en wij als verlosten door Jezus Christus, gelukkige kinderen van God mogen zijn. Amen._