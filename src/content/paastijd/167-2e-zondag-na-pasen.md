---
path: /167
title: '167: 2e ZONDAG NA PASEN'
tag: paastijd
content: ../styling.md
sortIndex: 167
---

## De Goede Herder

_Ik ben gekomen,_ zegt Christus, _opdat zij (de schapen) het leven en overvloed zouden hebben._ (Joh. 10:10)

1\. Weer ontwerpt de Meester een beeld van zijn levenstaak en van zijn werk onder ons. Hij is gekomen als de goede herder, dat is als de ware herder. Zovelen naast Hem, proberen de schapen te leiden en te hoeden, maar het was, en het is, niet altijd met zuivere bedoeling. Zovelen zijn zelf dwaallichten, blinde leiders van blinden of erger nog _dieven en rovers_. En zalig de schapen die _niet naar hen hebben geluisterd_.

Zijn wij zelf wel genoeg op onze hoede voor allerlei dwaling? Sirenenzang is zo verlokkelijk, en waar gespeculeerd wordt op de zwakke zijde van de menselijke natuur zijn wij maar al te gaarne geneigd om mee te gaan.

Toch is er maar een waarheid, zoals er maar een Vader is, een Meester, en een Herder. Jezus is die goede Herder, die zijn schapen kent. Hij kent ze bij naam en toenaam, Hij kent ons allen, met onze noden, onze zwakheden, onze behoeften en verlangens. (Joh. 10:11-16)

Het enige wat Hij ons geven wil is het leven en de volle overvloed. Mag Hij er dan niet op rekenen dat wij Hem volgen? Hem volgen, dat is Hem liefhebben, naar Hem luisteren, naar Hem opzien, trachten ook Hem te kennen. Wie Christus kent, verlaat Hem niet.

_Ik ken de mijnen en de mijnen kennen Mij._ Het is een kostbaar inzicht dat wij slechts door Gods genade verwerven kunnen: _dat Hij de deur is, en dat wie door Hem ingaat het goede weiland vindt_. Hij is de enige vriend, de enige toevlucht, de enige raadsman, _de mens_ bij uitstek, Jezus Christus.

_De dief komt alleen om te stelen, te slachten en te verderven._

De konsekwentie van ons geloof, van onze diepe overtuiging dat Jezus alles voor ons is, kan geen andere zijn dan het verlangen in diepe en voortdurende intimiteit met Hem te mogen leven. Wat doe ik om mij die intimiteit eigen te maken (gebed, geestelijke lezing, zinvolle offers van onthechting, uren of minuten van ingekeerdheid)?

2\. _De goede herder geeft zijn leven voor zijn schapen._ Het is een beeld, maar een beeld dat ons de oude, vertrouwde waarheid weer voor ogen stelt: Hij heeft voor mij zijn leven prijs gegeven. Anderen doen dat niet. De huurling slaat op de vlucht als de wolf komt, hij laat ze in de steek, de schapen gaan hem niet echt ter harte. Hij laat ze door de wolf verscheuren.

Met Christus is dat anders. Hij kent zijn schapen zoals de Vader Hem kent en zoals Hij de Vader kent. Zo diep, zo volledig, zo vol liefde is die kennis. Hij geeft zijn leven voor zijn schapen...

Kon deze _goede_ Herder duidelijker zeggen dat Hij ons liefheeft? Hij bemint tot het uiterste toe. Geen enkele herder kan het bij Hem halen in hartelijkheid, in diepte, in begrip, in tederheid en fijngevoeligheid. Hij is tot in de laatste vezels van zijn mensheid, mens met ons geworden. Hij voelt met ons mee, Hij leeft met ons mee. Hij leeft als in een verdwaasde liefde: Hij geeft voor ons nietswaardigen, zijn leven. Maar wij _zijn_ geen nietswaardigen. Zó zouden wij onszelf betitelen, bij het zien van onze ellende, maar Hij ziet vóór alles in ons het beeld van God, het kind van God, het schaapje van zijn weide.

Hij heeft alles voor ons over gehad...

Zouden wij - dit bij herhaling overdenkend - er niet toe kunnen komen ook iets voor Hem over te hebben? Laten wij aan Hem denken, om Hem onze levensmoed hervatten, voor Hem ons lijden dragen, het lijden van iedere dag! Wat zal ik vandaag nu eens voor Hem doen?

_Ik heb ook nog andere schapen, die niet uit deze schaapstal zijn._ Ook buiten onze gemeenschap, ook buiten de ene, heilige Kerk, zijn er nog velen, die zijn dierbare schapen zijn, voor wie Hij óók zijn leven gaf. _Ook hen moet Ik leiden..._ Moeten wij niet bidden voor deze schapen aan wie de Meester met zoveel liefde denkt? _...ze zullen luisteren naar zijn stem en het zal worden één kudde en één herder._

_O Jezus, wek in ons en in die andere, buiten uw ene heilige Kerk, een brandende liefde; laat ons steeds meer één worden in U. Leer ons allen de grote les van de offerende liefde, waarvan Gij, de goede Herder, ons het onvolprezen, volmaakte voorbeeld hebt gegeven. Amen._
