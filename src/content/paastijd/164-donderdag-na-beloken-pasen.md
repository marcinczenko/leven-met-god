---
path: /164
title: '164: DONDERDAG NA BELOKEN PASEN'
tag: paastijd
content: ../styling.md
sortIndex: 164
---

## Geloof en geloofstwijfel

_Thomas, een van de twaalf, was niet bij hen toen Jezus kwam. Zij zeiden hem dus: wij hebben de Heer gezien._ (Joh. 20:19-31 evangelie van verleden zondag)

1\. Met veel geestdrift, nog ontroerd van dankbaarheid en geluk roepen zij hem dit toe. Maar hij ontvangt dat bericht slechts aarzelend, enigszins ontwijkend en zegt: _als ik in zijn handen de plaats van de spijkers niet zie en mijn hand niet kan leggen in zijn zijde, zal ik het niet geloven_.

Wat wisten zij het goed hoe Jezus gekruisigd was. Zij hadden gesproken over de grote nagels die de beulen door de handen heen gejaagd hadden en over de diepe wonde die de lans van de soldaat bij het kruis, in de zijde had gestoten. En nu zegt Thomas: die wonden wil ik eerst zien, voor ik aan zijn verrijzenis geloof.

Een teleurstelling voor de apostelen die het hem vertelden. Zij hadden gerekend op zijn geestdrift, zijn verrassing, zijn blijdschap. Hij antwoordt nuchter, afwijzend.

Is het niet een (later) dikwijls herhaalde historie? We vragen op de meest natuurlijke wijze belangstelling of instemming (het is zo vanzelfsprekend, zo volkomen gewettigd) en ze wordt geweigerd. De ander denkt louter zakelijk, ziet het andere, vindt
ons overdreven, misschien zelfs naïef ...

Het vraagt karakter en een heilige (een onwrikbare) vastberadenheid om het eens gekozen ideaal vast te houden, zich niet van de wijs te laten brengen door spotters of door hen die naar beneden halen wat zij zelf niet aan kunnen.

Maar Thomas was enigermate te verontschuldigen: hij was nog zo zeer onder de indruk van Jezus' dood en begrafenis. Het scheen hem toe, dat alles een illusie was geweest... het was werkelijk volkomen afgelopen naar zijn idee. En nu wordt ineens van hem gevraagd dat hij geloven zou in het ongelofelijke: _Christus verrezen, weer levend zoals voorheen_.

En de Heer heeft dan ook medelijden met hem en brengt zijn gedachten en daarmede zijn gehele leven weer in het goede spoor. Het ongeloof van Thomas zegt Paus Gregorius de Grote is mij van meer nut geweest dan het geloof van de andere apostelen. En hij zegt het terecht: want door het ingrijpen van Christus, bleek hoe zwak hij was in zijn twijfel, en hoezeer hij had toegegeven aan mismoedigheid en bekrompen eigen oordeel.

Nog altijd wacht Christus met zijn hulp op de (zoveelste) ongelovige Thomas.

2\. Acht dagen later waren de leerlingen weer samen gekomen en Thomas was bij hen. Terwijl de deuren gesloten waren stond ineens Jezus daar en Hij groette hen _vrede zij u_.

Onmiddellijk richt Hij zich dan tot Thomas met de woorden: _leg hier uw vinger en zie mijn handen, en kom met uw hand en leg ze in mijn zijde en wees niet ongelovig maar gelovig_.

Thomas was verbluft en heeft maar één antwoord, waarin berouw en liefde en dankbaarheid spreken: _mijn Heer en mijn God!_

Dit lijkt ons in zekere zin toch zo eenvoudig. Wij zouden niet anders doen als Christus ons verscheen en op een dergelijke wijze, zó tastbaar, zó liefdevol, tevens onze bezwaren en onze twijfels tegemoet trad.

Maar Hij vermaant de zwakke apostel en over hem heen ook ons allen: _Gij hebt geloofd Thomas omdat gij Mij gezien hebt; zalig zij die niet gezien en toch geloofd hebben._ Dit is de verdienste en de waarde van ons geloof: dat wij in duisternis aanvaarden.

Overgave is voor haast alle mensen moeilijk, zozeer vertrouwen wij blijkbaar (ondanks alles) op eigen kracht, op eigen vernuft, op eigen geluk. Maar als ons wordt gevraagd ons inzicht te laten varen, ons verstand als gevangen te geven voor Gods openbaring, dan pas begint voor velen de strijd voor goed. De strijd tussen wie en wat? Tussen geloof en ongeloof, tussen de mens en God, tussen het licht en de duisternis, maar altijd is de inzet _onszelf_ offeren, de daad stellen die naar wij menen nauwelijks voor _het verstand_ verantwoord is.

_Zalig, Thomas, zijn zij die niet gezien en toch geloofd hebben._ Was het niet een zachte waarschuwing voor ons allen? En is het niet Gods genade die bij dit alles zegeviert?

Vergeten wij niet bij onze aarzeling, in onze duisternis of zwakheid, te bidden... om de kracht en het licht van God? Ons past telkens weer als uiting van berouw en van vernieuwde overgave Thomas' uitroep: _Mijn Heer en mijn God!_
