---
path: /190
title: '190: DINSDAG NA DE 5e ZONDAG'
tag: paastijd
content: ../styling.md
sortIndex: 190
---

## Wat doet de heilige Geest in ons?

Met de heiligmakende genade die het wezen van onze ziel heiligt en verheft en ons tot Gods aangenomen kinderen maakt, stort de heilige Geest ons ook de blijvende bovennatuurlijke liefde in. Alle heiliging komt van Hem; Hij is de Heiligheid zelf, aan Hem wordt als aan de zelfstandige, eeuwige liefde, geheel het proces van onze heiliging toegeschreven.

Reeds daaruit is af te leiden van hoeveel belang voor ons een diepe godsvrucht tot de heilige Geest moet zijn.

1\. Over de liefde spreekt Sint Paulus in woorden die wel diep in ons mogen doordringen. Hij zegt dat wij door het geloof gerechtvaardigd zijn, dat wij door Gods kracht, langs wederwaardigheden, geduld en deugd, tot hoop komen en hij eindigt dan aldus... _de hoop wordt niet beschaamd, __omdat de liefde Gods is uitgestort in onze harten door de heilige Geest die ons geschonken is__._ (Rom. 5:1-5)

Maar wij ontvangen behalve de liefde, ook andere bovennatuurlijke deugden als ook de zeven gaven van de heilige Geest, die met de heiligmakende genade tot een complex verenigd zijn. Hij is het ook die deze gaven voortdurend in ons onderhoudt en in ons vermeerdert volgens onze inwendige gesteldheid en onze persoonlijke medewerking. En zo _spiegelen wij allen met ongesluierd gelaat de heerlijkheid des Heren terug en worden zelfs steeds heerlijker in zijn beeld herschapen, zoals dat door 's Heren Geest geschiedt_. (2 Kor. 3:18)

_Omdat dit alles (de genadewerking van Gods Geest), zo verheven is en de onuitsprekelijke goedheid van de heilige Geest zo duidelijk doet spreken, zijn wij ten zeerste verplicht, onze verering en onze liefde biezonder op Hem te richten._ (Leo XIII, _Divinum illud_)

Wat wij in de heiligen bewonderen is het werk van de Geest. Als zwakke mensen rondom ons stand houden, zelfs vurig leven, is het de Geest die in hen werkt, hen omvormt en tot hoge hoogte opvoert. Willen wij boven het middelmatige uitgroeien en in een werkelijk biezonder contact met God leven, dan is een grote godsvrucht tot de heilige Geest wel zeer dringend nodig.

2\. De heilige Geest is, volgens de kerkvaders, de heiligmaker die ons in Gods natuur doet delen, van ons kinderen Gods, goddelijke wezens, geestelijke mensen en heiligen maakt. Hij is _als het vuur dat het ijzer doordringt en aan zichzelf gelijk maakt, als reukwerk dat andere stoffen geurig maakt zoals het zelf is, als een band die ons verbindt met de Vader en de Zoon_. Sommigen noemen Hem zelfs het wezen van onze heiligheid en de ziel van onze ziel. (Froget, _De l'Habitation du Saint Esprit..._, blz. 197, 198)

_Zoals het gezichtsvermogen in het gezonde oog, zo is de kracht van de heilige Geest in de ziel van de rechtvaardige._ (Basilius) _Wie kan ontkennen, dat __door de genade van die heilige Geest__ alle heilswerkingen in de mens worden voltooid, die door de grote God en onze Zaligmaker Jezus Christus geschonken worden?_ (Basilius)

Wat het intieme geestelijk leven betreft, merkt Joannes Chrysostomus terecht op: _Daar de omgang met God het menselijk vermogen te boven gaat, moet de genade van de heilige Geest in ons komen om ons te versterken._ Maar wij proberen te weinig om met Hem vertrouwelijk te worden. Het gevolg is voor velen dat zij wel allerlei uitmuntende natuurlijke ontwikkeling zoeken en bereiken, succes, invloed en waardering, maar niet het diepste, het eigenlijke leven in hen zelf. Dat is waar voor priesters, voor kloosterlingen en voor leken.

_Men heeft van het geestelijk leven niets begrepen, wanneer men de ziel van het geestelijk leven, de heilige Geest, niet heeft begrepen; hoe meer men de heilige Geest kent, des te meer zal men Hem beminnen en des te vuriger er naar verlangen door Hem vervuld te worden._ (Martin, bisschop van Paderborn)

_Kom heilige Geest, verlicht de duisternis van mijn geest, verwarm de koudheid van mijn hart. Laat mij met groot geloof en met een warme liefde U beminnen en U volgen. Amen._
