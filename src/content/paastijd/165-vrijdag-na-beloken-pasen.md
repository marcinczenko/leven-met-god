---
path: /165
title: '165: VRIJDAG NA BELOKEN PASEN'
tag: paastijd
content: ../styling.md
sortIndex: 165
---

## Groei in volmaaktheid

Op zich omvat de groei in volmaaktheid de gehele mens in zijn betrekking tot God. Men kan zeggen, dat het zich volkomen aan Gods heilige wil conformeren, een hoge volmaaktheid insluit. Luisteren naar God, openstaan voor zijn invloed dat is volmaaktheid. Zoeken wij echter naar de concrete verwerkelijking van die volmaaktheid dan wijzen onze heilige boeken en de gehele traditie van heiligen en geestelijke schrijvers naar het voorbeeld van Jezus Christus.

1\. De aanpassing aan Jezus' gedachte, aan zijn woorden en daden is de eigenlijke ontplooiing van het volmaakte leven. Dat was ongetwijfeld ook de bedoeling van de Vader: _En zie, een stem sprak uit de wolk: "deze is mijn geliefde Zoon in Wie ik mijn welbehagen heb: luistert naar Hem."_ (Luk. 9:35) Hem navolgen dat is alles. Maar het betekent Hem voortdurend in zich dragen, aan Hem denken en Hem vurig liefhebben. Zelf wijst Hij ons daarop dat Hij die navolging verlangt: _Ik heb U een voorbeeld gegeven, opdat gelijk Ik u gedaan heb, ook gij doen moogt._ (Joh. 13:15) Zo sprak de Meester in de zaal van het laatste avondmaal tot de apostelen na de voetwassing; met recht kan Hij zeggen van alles wat Hij hier op aarde deed: _Ik heb u een voorbeeld gegeven._

Iedereen verlangt van eigen volheid en volmaaktheid iets aan anderen over te dragen en de gelijkenis met zichzelf aan hen mee te delen. Dit verlangen heeft ook Christus gekend en in hoge mate. Hij wist wie het ware licht in deze wereld droeg; Hij wist wat de waarheid was en welke weg men moest bewandelen. Daarom zegt Hij het duidelijk: _Ik ben de weg, de waarheid en het leven._ (Joh. 14:16) _Wie Mij volgt zal niet in duisternis wandelen, maar het licht des levens bezitten._ (Joh. 8:12)

De apostelen zullen bij de prediking van de leer niet ophouden te herinneren aan het voorbeeld van hun Meester. De leer kennen is niet genoeg: Hij verwacht van ons dat wij, geholpen door zijn genade (die wij kunnen afbidden) ook tot daden komen. _Christus heeft u een voorbeeld nagelaten, opdat gij zijn voetstappen zoudt volgen._ (Petr. 2:21)

Paulus zal het nog tastbaarder maken: _weest mijn navolgers, zoals ik het ben van Christus_. (1 Kor. 11:1)

De gehele traditie neemt dit thema over: _Christus is in dit leven ons voorbeeld,_ zegt Sint Augustinus, _en in het toekomstige leven ons loon._

2\. Het beste middel tot heiligheid en volmaaktheid is het voorbeeld van Jezus Christus. De moeilijkheden zijn daarmee niet alle opgelost. Maar onze pogingen worden gebundeld; de weg is aangewezen, het vraagstuk van het hoe is voor een groot deel vervallen: het is zo goed als opgelost. _Vriendschap vindt gelijken of maakt gelijken._ De liefde is tot wonderlijke daden bekwaam, de liefde staat voor niets. Als wij dus de volmaaktheid van Jezus Ã l te ver boven ons verheven achten, bedenken we dan wel, dat wie vurig bemint, niet aarzelt om dat te doen wat de Beminde vraagt. Groei in volmaaktheid is groei in gelijkvormigheid aan de Heer, uit liefde.

Het kind zoekt gelijkenis met vader en moeder, de vriend doet zoals de vriend doet in vele dingen. Bruid en bruidegom, man en vrouw worden op elkaar afgestemd als de verhoudingen goed zijn. Diezelfde drang bezielde alle heiligen: zij wilden aan Hem gelijkvormig worden. Dit heeft velen van hen tot heldhaftigheid gevoerd, maar steeds op grond van hun liefde. Groei in volmaaktheid is groei in liefde tot Christus. Deze toename in liefde zal parallel lopen met het pogen om op Hem in alles te gelijken; liefde en navolging lopen haast altijd in elkander over. Zo wordt ook het probleem van de naastenliefde eenvoudiger. Dan kan men de dagelijkse last van de plicht weer dragen. Vanuit dit standpunt lost men conflicten en geschillen op, die onoplosbaar leken. Dit is de weg naar een gelukkiger leven.

_Help ons, Jezus, U veel lief te hebben. Leer ons de volmaaktheid en de groei in heiligheid steeds meer te zoeken in U alleen. Want gelijkenis met U is ware heiligheid en uw genade zal in ons doen wat onze kracht te boven gaat, als wij U meer beminnen. Amen._
