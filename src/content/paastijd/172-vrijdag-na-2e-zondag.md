---
path: /172
title: '172: VRIJDAG NA DE 2e ZONDAG'
tag: paastijd
content: ../styling.md
sortIndex: 172
---

## Alles door Christus

De christelijke godsvrucht ziet haar hoogtepunt in de liefdevolle aanschouwing en aanbidding van God zoals Hij in zichzelf is: de Vader, de Zoon en de heilige Geest, oneindig volmaakt, levend in eeuwig geluk en eeuwige schoonheid. Maar in de praktijk van de vroomheid neemt - zeer begrijpelijk - de godsvrucht tot Jezus Christus de ruimste plaats in.

1\. Zelf spoort Christus daartoe aan. Hij gaf de stoot daartoe, het is klaarblijkelijk zijn wens.

_Ik ben de deur,_ zegt Hij, _als iemand door Mij binnentreedt, zal hij veilig zijn, in- en uitgaan en weide vinden._ (Joh. 10:9) Door Hem vinden wij dus alles. _Wij gaan door Hem in_, tot het eigenlijke leven; maar ook door Hem vinden wij de uiteindelijke _veiligheid_. Hij zorgt dat wij _geestelijk gevoed_ worden.

_Ik ben de weg, de waarheid en het leven_ (Joh. 14:6). Men kan wel niet duidelijker zeggen dat ons geestelijk geluk, het heil van onze ziel zowel hier op aarde als in de eeuwigheid, alleen door Jezus Christus wordt bereikt. Hij is de weg, want Hij is ons voorbeeld... in alles. Hij is de waarheid, want buiten Hem is alles dwaling of aanleiding daartoe. Hij zelf is het Woord van God en onderricht ons daarom in de hoogste wijsheid. De voorwaarde is steeds een zeer innige aansluiting bij de Godmens, door geloof en liefde.

Hij is het leven... _In ipso vita erat_, _in dat alles was Hij het leven_, zo zegt reeds Sint Jan in de proloog van zijn evangelie.

Het leven gezien als volheid van geluk, van innerlijke rijkdom, als vruchtbaarheid in de hoogste betekenis, ligt in de verbondenheid met Jezus van Nazareth. Slechts wie dit beleeft en er alles voor doet om tot steeds grotere eenheid met Hem te komen, zal die rijkdom van leven, die volheid van het leven in zich bespeuren.

2\. Maar Hij leidt _ook ons gedachtenleven_ in die richting. Hij wijst zichzelf ook aan als het voorwerp van ons geloof, van ons liefdevol schouwen en begrijpen.

_Gij gelooft in God, gelooft ook in Mij._ (Joh. 14:1) Het klinkt ongeveer als: geloven in God leidt tot geloven in Christus. Of: als gij het een doet, doet dan ook het andere. Want Christus is God.

_Dit nu is het eeuwig leven,_ zo verklaart Hij plechtig, _dat men U kent, de enig ware God, en Hem die Gij gezonden hebt, Jezus Christus._ (Joh. 17:3) God kennen en Jezus Christus kennen is dus volgens Jezus woorden, het eeuwig leven, een leven dat wij door Hem en in Hem reeds hier op aarde beginnen. Jezus Christus is in de heilige schrift, meer speciaal in de prediking van de apostelen het hoofdthema, waarheen zij de gedachten en de liefde van de gelovigen willen leiden.

Zij spreken of over zijn wonderen, zijn woorden, al de geheimen van zijn leven en verheerlijking, of zij leggen nog meer de nadruk op Christus' mystiek leven en werken in degenen die reeds één met Hem geworden zijn. Zo doen het bij voorkeur Sint Jan en Sint Paulus. Willen wij de rechte weg naar God vinden, naar eigen volmaaktheid, naar de rijkdom van een vruchtbaar apostolaat dan is voor ons allen, priesters en leken, alleen Jezus Christus de toegangspoort. Hij is - dus ook voor mij - de _deur_. Hij is de _weg_. Hij is de _wetenschap_ die mij het goddelijke leert.

_O Jezus, trek mij tot U door de wonderbare kracht van uw genade. Geef mij die heilige zucht, het onuitroeibaar verlangen om altijd meer in U te geloven, om meer van U te weten, om U meer lief te hebben en zo, als het ware, over te gaan in U. Heilig mij door mij één te maken met U: ik bid hierom in alle ootmoed door de voorspraak van uw lieve Moeder. Amen._