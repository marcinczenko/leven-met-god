---
path: /180
title: '180: ZATERDAG NA DE 3e ZONDAG'
tag: paastijd
content: ../styling.md
sortIndex: 180
---

## Hoe wordt ons leven vruchtbaar?

Voor wie christelijk denkt is bovenstaande vraag eigenlijk geen moeilijkheid. Toch blijft zelfs bij goede en vurige christenen de twijfel, of hun leven wel de moeite waard is.

1\. Zo klaagt menige moeder, die alles over heeft voor haar man en haar kinderen, de vader die zorgvol de belangen van zijn gezin behartigt en iedere dag zich uitslooft voor de bloei van zijn zaak of zijn kantoor; de kloosterlingen, die nauwlettend trachten al hun plichten van staat te vervullen, maar zo weinig groei bemerken in hun deugd en weinig of geen vrucht van hun rusteloze arbeid zien; de priester die zich afvraagt of zijn woord wel weerklank vindt en zijn huisbezoek niet tevergeefs is en zijn priesterschap wel iets betekent: hij wordt er z√≥ weinig van gewaar, dat moedeloosheid of bittere weemoed hem dikwijls overvallen.

De goddelijke Meester gaf ons zijn kostbare raad die meer is dan een menselijke bespiegeling of geruststelling.

Zijn woorden zijn van goddelijke herkomst, ze zijn goddelijk van inhoud en goddelijk in hun werking. _Blijf in Mij en Ik blijf in u._ (Joh. 15:4) Hij zegt niet: Ik zal in u blijven, blijft dus daarom ook in Mij. Hij keert het om. En al is ieder initiatief in de bovennatuurlijke orde te danken aan Gods genade, Hij wil toch dat _wij_ iets doen: _wij_ moeten trachten in Hem te blijven, dan zal _Hij_ ons niet verlaten.

_Zoals de rank uit zich zelf geen vrucht kan dragen maar alleen wanneer ze aan de wijnstok blijft, zo kunt ook gij het niet, wanneer gij niet blijft in Mij._ De rank komt voort uit de wijnstok, hij heeft zijn kracht, zijn schoonheid en bloei aan de wijnstok te danken. Maar eenmaal rank, moet hij blijven aan de wijnstok of hij zal geen vrucht dragen. Al zijn kracht en schoonheid en bloei zullen hem niet baten, die verdwijnen zelfs en zeer spoedig, als hij los raakt van de wijnstok. _Uit zichzelf kan hij geen vrucht dragen... zo kunt ook gij het niet, wanneer gij niet blijft in Mij._

De woorden van Jezus zijn overduidelijk. De voorwaarde om vrucht te dragen is zeer eenvoudig _blijven in Hem_.

2\. De Meester vat zijn gedachten samen door nog eens onomwonden te verklaren: _Ik ben de wijnstok, gij zijt de ranken. Wie in Mij blijft en Ik in hem, hij draagt rijke vrucht, want zonder Mij kunt gij niets doen._

Dus _altijd_ in Hem blijven, want de rank mag nooit losraken van de wijnstok. Zonder die verbondenheid kan die rank _niets doen_.

Maar daar staat de duidelijke belofte tegenover: _wie in Mij blijft en Ik in hem, die draagt rijke vrucht_.

Het leven brengt veel vruchten voort, het is vol van goddelijke rijkdom (die immers voortkomt van de Wijnstok), als wij met Christus een zijn. Een zijn met Hem, dat is aan Hem denken... heel dikwijls; dat is op Hem steunen en vertrouwen... op Hem alleen; dat is alles doen uit liefde. Ongetwijfeld vraagt dit alles toeleg, moeite en inspanning. Maar de levensvruchtbaarheid is dat waard! Voor veel geringer zaken hebben wij veel meer moeite over.

Wie van Hem afgescheiden leeft, gaat dood; de afgescheurde rank verdort. Maar wie in Hem blijft, mag rekenen op de vervulling van een goddelijke belofte. Hij die de eeuwige Wijsheid is, faalt niet in zijn uitspraak en evenmin in zijn trouw. Hij zal doen wat Hij beloofd heeft.

En of wij nu resultaten zien of niet zien, het is van geen belang: Hij zal er voor zorgen.

De oogst zal zelfs onze verwachtingen ver overtreffen. Van ons wordt gevraagd dat wij Hem liefhebben. Hij is God, maar ook mens, Hij verlangt dat wij Hem dikwijls onze liefde zeggen.

Door alle nachten van twijfel en duisternis heen, zal ons geloof standvastig zijn en zelfs verdiept worden: de storm doet de rank die de wijnstok stevig vasthoudt, geen schade. Die storm draagt bij tot zijn ontwikkeling en zijn kracht.

Mensen kunnen zich vergissen, bovendien vroeg of laat gaan zij heen of ontvallen ons, de _goddelijke_ Vriend is eeuwig trouw. Op Hem bouwen, op Hem rekenen is de garantie van een genadestroom die tot rijke vruchtbaarheid wordt, waar of hoe dan ook.

Hij heeft zijn gedachten die niet onze gedachten zijn; Hij heeft zijn wegen die niet onze wegen zijn. Hij vraagt slechts van ons _blijf in Mij_, want dan _blijf Ik in u_.
