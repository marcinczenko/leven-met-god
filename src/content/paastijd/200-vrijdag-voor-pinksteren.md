---
path: /200
title: '200: VRIJDAG VOOR PINKSTEREN'
tag: paastijd
content: ../styling.md
sortIndex: 200
---

## Kom heilige Geest

Men kan de vraag stellen, waarom de Kerk ons zo herhaaldelijk aanspoort de komst van de heilige Geest te vragen. Het is waar, dat wij de heilige Geest op een geheel biezondere wijze ontvangen hebben in het doopsel en in het vormsel. Toch kan men de heilige Geest _steeds weer opnieuw, dat wil zeggen, steeds meer ontvangen_. Hij brengt als God alles in ons aan, wat wij als kinderen Gods verlangen.

1\. _Moge Heer, de uitstorting van de heilige Geest onze harten reinigen en ze door de inwendige besproeiing van zijn dauw vruchtbaar maken._ (Mis van Pinksteren)

Reinheid en zondeloosheid, het gericht zijn op de dingen van de verlossing en op alles wat goddelijk is, dat vraagt de Kerk voor ons; en daarnaast ook ijver in goede werken, opdat ons leven vruchtbaar moge zijn en wij dus in ons en buiten ons iets voor God tot stand mogen brengen.

_Geef, dat de heilige Geest tot ons komt, in ons woont en ons zo genadig tot een tempel van zijn heerlijkheid maakt._ (Mis van woensdag na Pinksteren)

_Stort goedgunstig de heilige Geest in onze zielen uit, door wiens wijsheid wij geschapen zijn en door wiens voorzienigheid wij geleid worden._ (Mis van zaterdag na Pinksteren) De Kerk bidt dus met herhaling om de mededeling van de heilige Geest, zijn neerdaling in de ziel, want met zijn komst is, zoals bij zijn nederdaling over de apostelen, alle geestelijke rijkdom verbonden.

Terecht merkt Paus Pius XII op, dat de heilige Geest de Geest van Christus is, en dat Hij ons die heilige Geest meedeelt. Door Hem werkt dus Christus in ons; al het goddelijke, dat de Geest in ons teweegbrengt is tegelijk het werk van Christus. (Myst. Corp.)

Boven alles is de heilige Geest, de Geest van de liefde. Maar, heeft Christus iets met meer nadruk gevraagd en voor ons afgebeden dan juist de liefde? _Moge de heilige Geest ons door dat vuur ontvlammen, dat onze Heer Jezus Christus op aarde bracht, en waarvan Hij wilde, dat het hevig zou ontbranden._ (Mis van zaterdag na Pinksteren)

2\. Nu is het vervuld zijn van de heilige Geest een hoge realiteit, van waaruit men ook werkelijk leven kan. Zelfs dringt op zachte wijze de heilige Geest ons steeds in een bepaalde richting. Maar Hij doet het zacht. Hij nodigt uit. Het gewelddadige en het dwingende past niet bij Gods stille, vriendelijke en uitnodigende werking. Hij vraagt _ingekeerdheid, naastenliefde, onderlinge eenheid_.

_Men heeft van het geestelijk leven niets begrepen, wanneer men de ziel van het geestelijk leven, de heilige Geest, niet heeft begrepen. Hoe meer men de heilige Geest kent, des te meer zal men Hem beminnen en des te vuriger er naar verlangen door Hem vervuld te worden._ (Bisschop Martin van Paderborn)

Van Hem is afkomstig de nooit eindigende vreugde, van Hem de volharding in God, van Hem het hoogste waarnaar mensen kunnen streven: dat gij vergoddelijkt wordt. (Basil.)

Waar God de leraar is, daar komt men snel tot wijsheid en tot een wijsheid die het gehele leven onder haar invloed krijgt. Hij leert geen abstracte kennis, maar iets, wat de gehele mens raakt, verandert en vervult. Want een kind van God wordt door de _heilige Geest geleid_, zegt Paulus; dat betekent: het wordt geleid _door aansporing_ (van de wil), _door verlichting_ (van het verstand), _door steun_ (bij de uitvoering). Zo ongeveer ziet Augustinus de werk1ng van de heilige Geest in ons.

Omdat de Geest ons leidt, ons opvoert naar het doel, daarom leren wij voortdurend bidden: _veni Sancte Spiritus_, _kom heilige Geest_.

Het is niet voldoende, alles wat laag is te vluchten, de christen moet ook uitschitteren in alle deugden om vooral door reinheid van zeden en door heiligheid te behagen aan zijn grote en liefdevolle Gast, want _het reine en het heilige behoren bij een tempel_, zo zegt Paus Leo XIII.

_Kom dus heilige Geest, en vervul mijn hart van uw licht en uw liefde. Stem mij af op de dingen van de geest; boven alles, richt mij tot datgene, wat U dierbaar is en heilig, opdat ik steeds meer één moge zijn met U in denken en verlangen. Dan zult Gij mij tenslotte volledig en zonder voorbehoud kunnen beheersen en tot de ware heiligheid voeren. Amen._
