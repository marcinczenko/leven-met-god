---
path: /153
title: '153: HOOGFEEST VAN PASEN'
tag: paastijd
content: ../styling.md
sortIndex: 153
---

## Pasen

Vandaag viert de Kerk haar gloriedag, omdat zij de overwinning viert van Jezus Christus haar stichter. Het Paasfeest is het jubelfeest om de verlossing. De redding is een feit geworden. Gods belofte werd vervuld. Jezus, voor ons gestorven, vernietigde de schuld en de angst: Hij gaf ons het vertrouwen op God terug en gaf ons de hemel weer. Na zijn verschrikkelijk lijden dat Hij uit liefde op zich had genomen is Hij nu doorstraald van licht en heerlijkheid. Hij wenst dat ook wij ons zullen verheugen: met Hem en om Hem en in Hem.

1\. De heilige vrouwen gingen 's morgens vroeg naar het graf om Jezus' lichaam te balsemen. En zij zeiden: wie zal ons de steen wegrollen voor de ingang van het graf? Maar toen zij aankwamen zagen zij dat de steen op zij was gewenteld; hij was zeer groot. Zij gingen het graf in en zagen aan de rechterhand een jongeman zitten in witte klederen. Zij werden hevig ontsteld. Maar hij sprak: _Vreest niet. Gij zoekt Jezus van Nazareth die gekruisigd is. __Hij is verrezen. Hij is niet hier.__ Ziet de plaats waar men Hem had neergelegd..._

Dit tafereel opent de geschiedenis van de zegepraal. Van nu af aan nodigt de Kerk ons in de gehele Paasliturgie uit tot een innige blijdschap.

_Hij is waarlijk verrezen._ Zijn lijden en dood waren voor Hem geen ondergang: zij waren de hoge losprijs voor de zielen. Dit was het herstel uit de zonde, de prijs van de nieuwe vriendschap tussen God en de mensen.

Geheel de Kerk is vol van _blijdschap_ en dankt God. Wat kunnen wij anders doen dan blij zijn zowel inwendig als naar buiten om dit grote geluk, deze vernieuwing van het leven, om deze glorie vooral van onze Heer en Redder, Jezus?

Evenzeer als blijdschap regeert vandaag nog meer dan anders de _dankbaarheid_. Dit heeft Hij dus voor ons gedaan: ons de hemel teruggegeven en Gods liefde. Terecht legt de Kerk ons de woorden op de lippen: _laat de christenen nu aan het Paaslam het offer brengen van hun lied, want het Lam heeft de schapen gered, de onschuldige Christus heeft de zondaars verzoend met de Vader_.

2\. Sint Paulus is vol van Christus' verrijzenis. Voor hem is dit het onomstotelijk bewijs van Jezus' macht en van zijn godheid. Hiertegen kan niets meer worden aangevoerd. Als het niet zo zou zijn, stort geheel het christendom ineen, maar is het wel zo dan zijn wij, eenmaal opgenomen in Christus en met Hem verenigd, ook gehouden aan zijn leer en aan zijn voorbeeld.

_Wij weten dat Christus, opgewekt uit de doden niet meer sterft en dat de dood geen macht meer over Hem heeft; want zijn sterven was een sterven voor de zonde eens en voor al, maar zijn leven is een leven voor God. Zo ook moet gij u beschouwen als dood voor de zonde, maar als levend voor God in Christus Jezus._ (Rom. 6:9-11)

Gestorven zijn aan de zonden en leven in Jezus dat is alles wat de Heer van ons verwacht. In liefdecontakt met Hem (door de heilige communie, door vele liefdesbetuigingen), zal de zonde steeds meer uit ons leven verbannen worden.

_O Jezus, wij verheugen ons oprecht om uw heerlijke, uw stralende en zo luisterrijke overwinning. Het was een overwinning op de dood, op de zonde, op al uw vijanden. Laat ons met U zegevieren over alles wat vijandig staat tegenover God. Woon Gij, verrezen Heer, nu als Helper en Redder altijd met ons en in ons. Amen._
