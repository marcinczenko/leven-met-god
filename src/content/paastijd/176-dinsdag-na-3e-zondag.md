---
path: /176
title: '176: DINSDAG NA DE 3e ZONDAG'
tag: paastijd
content: ../styling.md
sortIndex: 176
---

## God kennen

_Dit nu is het eeuwig leven dat zij U kennen de enig ware God en Hem die Gij gezonden hebt Jezus Christus._ (Joh. 17:3)

Deze uitspraak wijst erop dat het nodig is God te kennen. Er is volgens dit woord van Jezus zelf, een zekere mate van Godskennis nodig, een aanvaarden, een geloven, een ontmoeten, waardoor het levend contact met Hem tot stand komt.

_Dit is het eeuwig leven: God te kennen._ Uit die kennis zal de liefde volgen en de invloed van die kennis zal bespeurbaar zijn in heel ons wezen.

1\. Maar laten we rustig voorop stellen: het afmattend denken voert ons niet tot het doel. Louter verstands-werk voert niet tot ontmoeting met God. Wij willen het verstand niet minachten en hebben hoge eerbied voor alles wat grote theologen en diepe denkers zeggen over de bewijzen van het Godsbestaan en over Gods Wezen. In de praktijk is het zo dat het werkelijk ervaren van de levende God niet tot ons komt langs de weg van het denken alleen.

Als het hart bereid is, als de subjectieve, de diep innerlijke gesteltenis goed is, dan krijgen wij een inzicht in de gebeurtenissen, in de dingen, in de schepping en erkennen we daar de grote, de almachtige, de Werkelijk-levende God: God die wijsheid is, almacht, maar ook liefde en goedheid. Alles blijkt dan naar Hem te wijzen. In Hem lopen alle lijnen samen: men speurt en volgt en ziet de lijn van de geschiedenis, die van de oorzakelijkheid, die van de schoonheid, die van het diepste verlangen. Ze voeren naar God: ze stromen uit in God en nemen ons mee. Maar dit gebeurt slechts als wij open staan, volkomen eerlijk zijn, ontvankelijk, niet beladen met hebzucht en allerlei aardse ballast. Want in dat geval is het oog niet zuiver en het hart niet gerust, dan is God niet te benaderen. Het persoonlijk leven waarin het verlichte verstand zijn rol mag spelen - en daarbij is tegelijkertijd de invloed van Gods genade zeer groot - krijgt diepte door het besef van God.

Wij hebben niets aan het besef van een abstracte God, de conclusie van een scherpzinnige redenering; wij moeten God kennen zoals Hij alles omvat in zijn liefde, namelijk God die de hoogste werkelijkheid is, die als liefde en leven ons tegemoet treedt. Zo is God, zo ontmoeten wij God. Aan die God, aan de persoonlijke, liefdevolle ontmoeting met die God, heeft ons hart een diepe behoefte.

2\. Wij constateren dat er de gehele dag door dingen van ons gevraagd worden, die wij niet kunnen ontlopen of weigeren zonder een duidelijk gevoel van plichtsverzuim. Wij hebben een taak te vervullen, hartstochten te beteugelen en te beheersen, werk wat achter raakte af te maken en te voltooien. Voor ons bewustzijn is daarmede een zedelijke daad verbonden: ik behoor dat werkelijk te doen, zonder schuldige nalatigheid kan ik het niet verwaarlozen. En achter dit plichtsgevoel ontwaren we op onze beste ogenblikken nog iets meer: als ik mij afkeer maak ik iets stuk; als ik mij overgeef, aan dat wat gevraagd wordt en het met liefde vervul, bouw ik op. Ik ontplooi mij, ik groei, ik nader tot God. Ik weet Hem nabij in de vervulling van mijn plicht.

Zoals ik Hem zie in de natuur, in de schoonheid, in de orde van het heelal, in de harmonie van de dingen, in de mensen vooral, zo ontwaar ik Hem in de stem van mijn geweten, in de eenvoudige vervulling van mijn plicht. Hij vraagt die plicht, Hij geeft er de kracht toe, Hij beloont met de vreugde van zijn tegenwoordigheid als ik mij telkens weer voor Hem openstel en zie en luister. God is bespeurbaar in mijn eigen levensloop. Al die dingen die gebeuren vóór mij, rondom mij, in mij, hebben zin. Ze zijn op mij berekend, ze treffen mij, ik heb er iets mee te doen. Als ik eerlijk ben, hoor ik dat alles een taal spreekt. Er ligt vaak een oplossing in, of een getuigenis, een verwijt, een aansporing of een troost. Het leven spreekt en het tekent zich af. Het krijgt gestalte en het heeft een stem.

Menigeen zegt: louter fantasie. Het is begrijpelijk dat men zo spreekt. Het zien en het horen van de zin van het leven is een gunst, een biezonder voorrecht. Want de dingen alléén zijn geen verklaring. Er zit iets achter. Daar achter gaat God schuil, die mij leidt, die mij opvoedt, die mij aanspoort, die mij heiligt.

Op de schepping rondom mij en op de gebeurtenissen van mijn leven is Thomas' woord van toepassing: _Adoro te devote latens Deitas..._ _Ik aanbid U met godsvrucht verborgen Godheid die onder deze figuren waarachtig verborgen zijt, aan U wil zich mijn hart ten volle onderwerpen, omdat wanneer het U aanschouwt, al het andere verdwijnt._
