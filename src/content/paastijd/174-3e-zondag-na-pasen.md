---
path: /174
title: '174: 3e ZONDAG NA PASEN'
tag: paastijd
content: ../styling.md
sortIndex: 174
---

## Het voorbeeld

Er is een zekere neiging in ons om onze persoonlijke invloed op anderen te onderschatten. Deze neiging kan voortkomen uit nederigheid, maar het is niet onmogelijk dat zich daarachter toch een zekere mate van gemakzucht schuil houdt. Als wij op anderen geen of weinig invloed kunnen uitoefenen waarom zouden we ons dan inspannen een goed voorbeeld te geven? Waarom trachten, anderen te steunen door een woord van hartelijkheid, van bemoediging, van aansporing als de ander zich van onze woorden en daden immers toch niets aantrekt?

1\. Maar in feite liggen de zaken anders. Er is niemand die zich aan ons voorbeeld geheel en al onttrekt, wanneer hij ons waarneemt in onze gedragingen en onze woorden hoort. Naarmate ons gedrag beter en heiliger is, en meer wordt geïnspireerd door Gods genade en onze vurige liefde, vinden anderen in ons meer steun en hulp.

_Geliefden,_ zo schrijft St. Petrus in het epistel van vandaag, _ik vermaan u als pelgrims en vreemdelingen, u verre te houden van de vleselijke lusten die strijd voeren tegen de ziel..._ Het is als een voorwaarde die de apostel stelt, opdat wij op anderen gunstig zouden inwerken. Reinheid in gedachten, woorden en daden, een door de vriendschap van God geheiligde zelfbeheersing, zodat het lichaam onderworpen blijft aan de geest, dat is het wat het werken naar buiten vruchtbaar doet zijn. (1 Petr. 2:11-19)

Dat een dergelijke zelftucht met inspanning gepaard zal gaan, spreekt wel van zelf. Gods genade en zijn liefde kunnen iemand pas ten volle vervullen, wanneer men metterdaad voor die intimiteit met God ook iets over blijkt te hebben. God nadert iemand slechts als die persoon Gods wetten eerbiedigt, zich overgeeft aan Gods genade-uitnodiging en Hem door de offervaardigheid in zijn leven, bewijst hoezeer hij Gods liefde en vriendschap zoekt. God kan zeker zondaars treffen en verheffen, maar men moet zonder persoonlijke inspanning en ijver, niet te veel steunen op Gods genade-wonderen. Het zou de meest navrante vorm zijn van vermetel vertrouwen.

_Leidt onder de heidenen een voorbeeldig leven, opdat zij uw wandel, waarover zij u thans als boosdoeners lasteren, uit uw goede werken zullen leren kennen op de dag der bezoeking (als God met zijn genade ook hen bezoekt), en dan glorie zullen brengen aan God._

Overal is dus het goede voorbeeld gewenst: ook ter versterking van degenen die zwak staan in hun goede voornemens, maar van ons de kracht verwachten die uit onze daden spreekt en die hen in hun goede, maar nog zwakke, overtuigingen zal bevestigen.

2\. Wij weten wel uit eigen ervaring, hoezeer het goede voorbeeld van anderen ons aanspoort en ook zeer sterk aangespoord heeft in het verleden. Blijft het voorbeeld van de ouders niet het machtigste middel in de opvoeding van hun kinderen? Het voorbeeld vormt een voortdurend apostolaat, dat stilzwijgend, een onophoudelijke en vaak gaarne aanvaarde prediking is.

Het voorbeeld dat wij anderen geven komt in de eerste plaats onszelf ten goede; het dwingt ons tot gebed en nederigheid, tot het besef dat Gods kracht in ons alles doen moet en wij daarom dus steeds moeten vragen. Soms irriteert ons voorbeeld anderen. Proberen wij dan de anderen zo min mogelijk te kwetsen en met een uiterst zuivere bedoeling te werk te gaan. Straks zal dat goede voorbeeld hen wellicht toch tot inkeer brengen en dan zullen zij _glorie brengen aan God_.

_Want,_ zo zegt Petrus verder, _het is de wil van God, dat gij door het goede te doen, het onverstand van domme mensen tot zwijgen brengt._

Het voorbeeld is doorgaans een zachte les, die tegelijk krachtig spreekt van onze diepere overtuiging. Uit het voorbeeld, de daden die wij stellen, het leven dat wij leiden, ons gebed, ons bijwonen van de heilige Mis, onze goedheid voor anderen, het vermijden van kwaadspreken blijkt wàt wij eigenlijk hoogschatten en wat ons tenslotte het meest dierbaar is.

_Ik heb u een voorbeeld gegeven,_ sprak Christus, _opdat zoals Ik voor u gedaan heb, ook gij doen moogt._ Hij kwam op aarde _om te __doen__ en te onderrichten_.

Moge Jezus' liefde ons helpen en aansporen om gaarne en standvastig voor allen die wij benaderen, een voorbeeld te zijn van een goed en heilig leven.
