---
path: /171
title: '171: DONDERDAG NA DE 2e ZONDAG'
tag: paastijd
content: ../styling.md
sortIndex: 171
---

## Christus' voorbeeld

De gedachte aan de goede Herder spreekt duidelijk in het epistel van verleden zondag. Wij mogen deze gedachte niet achteloos voorbijgaan: de Kerk heeft bedoeld dat wij hieruit iets zouden leren. Het evangelie ziet de Herder in zijn goedheid: Hij kent de schapen, Hij roept ze, Hij wil alles voor hen zijn, alles offeren, inclusief zijn leven, als de schapen maar worden gered.

1\. Het epistel doet ons aan de Herder denken als aan het grote voorbeeld. _Want gij waart als dwalende schapen, maar thans zijt gij teruggekeerd tot de Herder,_ zegt Sint Petrus, _tot Hem die uw zielen hoedt._ (1 Petr. 2:21-25)

_Door_ Hem zijn wij tot Hem teruggekeerd. Maar wij hebben nu zulke geheel biezondere betrekkingen met Hem, dat Hij in alles ons voorbeeld is. Wij zijn aan Hem toevertrouwd, wij leven onder zijn bescherming... het is veel, in zekere zin is het alles.

Want Hij zal ans niet uit zijn handen laten wegroven, zoals Hijzelf zegt. Maar Hij vraagt beantwoording van onze kant. Men mag die beantwoording vooral in de liefde zien. De liefde is ongetwijfeld het voornaamste en zij is allesomvattend. _Op de avond van dit leven zullen wij geoordeeld worden over de liefde._ (St. Jan van het Kruis) Zij wordt ook - zij vooral - verondersteld bij de navolging van Jezus' voorbeeld. Zij is daarvan eigenlijk de allereerste verklaringsgrond. Navolging is nooit volledig als de liefde niet de drijfveer is, en zij zal nergens zo gemakkelijk tot stand komen als daar waar de liefde haar inspireert.

Christus navolgen... het is de gehele christelijke ascese tot de hoogste hoogte toe. Zij impliceert de omvorming van ons wezen, de vreugdevolle overgave aan het ideaal, het leven met Hem en onafgebroken verbondenheid met Hem.

2\. Als Sint Petrus over de navolging van Christus spreekt, bedoelt hij iets biezonders. Hij wil slechts op één onderdeel en wel op een zeer voornaam onderdeel hier het licht doen vallen.

_Christus heeft voor u geleden en u een voorbeeld nagelaten opdat gij zijn voetstappen zoudt volgen. Hij heeft geen zonde bedreven en er was geen bedrog in zijn mond; toch hoonde Hij niet als Hij werd gehoond en dreigde Hij niet als Hij leed, maar Hij liet het over aan Hem die met rechtvaardigheid oordeelt..._

Het is wel een indrukwekkend woord. De vurigsten onder ons zijn zeker bereid het lijden van hun lot te dragen, zij buigen gelaten het hoofd en zeggen: _Gods heilige wil geschiede_. Maar zijn wij ook in staat te buigen en te bidden, als niet God,
maar de mensen ons doen lijden?

Christus was volmaakt onschuldig. Hij was de weldoener van zijn volk, Hij was zowel de vriend van armen, zieken en verworpenen, als de vriend van Zacheus en de goede moordenaar op het kruis. Toch wordt Hij door zijn volk, uit jaloersheid en kleingeestigheid gehoond; Hij leed in stilte en in het openbaar, in lichaam en ziel. Maar zelf hoonde Hij niet, zegt Petrus en Hij dreigde niet met wraak als Hij leed door de mishandeling en de trotse bonding van zijn eigen volk.

Zijn wij misschien niet overgevoelig? En als wij lijden, nemen wij dan nooit wraak? Zijn wij inwendig niet dagenlang opgewonden om het onrecht dat ons uit kleingeestigheid of jaloersheid wordt aangedaan en verzinnen wij niet ooit kleine of grote plannen van wraak?

De mensen zijn voor ons misschien ooit onvriendelijk of hard, voor Jezus waren zij beulen: maar in beide gevallen handelen zij niet buiten Gods voorzienigheid. Zij zijn in ons leven, zoals zij het waren in Jezus' leven: werktuigen van verlossing zonder het zelf te weten. Wie opziet naar Jezus' kruis, leert van Hem die voor ons leed, berusting, zachtmoedigheid en vergeving.

Hij heeft onze zonden uitgeboet, opdat wij aan anderen zouden leren vergeven. _Hij zelf,_ zo gaat Petrus verder, _heeft aan het kruishout in zijn lichaam onze zonden gedragen, opdat wij van de zonden bevrijd, voor de gerechtigheid zouden leven. Door zijn striemen zijt gij genezen..._ Mocht het herdenken van Jezus' lijden, ons tot zachtmoedigheid stemmen, dan zal ook ons lijden vruchtbaar zijn.
