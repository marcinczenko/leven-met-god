---
path: /348
title: '348: ZATERDAG NA DE 20e ZONDAG'
tag: pinkstertijd-3
content: ../styling.md
sortIndex: 348
---

## Christus de wonderdoener

Wij zijn bij het lezen van het evangelie wel zeer gewoon geraakt aan de op zich zo verbijsterende wonderbare feiten uit Jezus' leven.

Maar het is bij enig nadenken duidelijk dat God daarmede zijn bedoeling had. Ook ons die zoveel eeuwen na Jezus' komst op aarde leven, hebben die wonderen nog veel te zeggen.

1\. _Wat wilden de grote en vele wonderen van de Heer anders dan ons brengen tot het geloof in Hem?_ vraagt Augustinus.

Na het eerste wonder dat Sint Jan verhaalt, de verandering van water in wijn op de bruiloft van Kana, besluit de evangelist: _zo deed Jezus zijn eerste wonder te Kana van Galilea en openbaarde Hij zijn heerlijkheid. __En zijn leerlingen geloofden in Hem__._ (Joh. 2:11)

Na het verhaal van de wonderbare visvangst staat geschreven: _toen brachten zij de boten aan wal, __verlieten alles en volgden Hem__._ (Luk. 5:11)

Jezus wandelt over het water (Matt. 14:25); Hij steekt de hand uit en grijpt Petrus vast die dreigt te zinken. En toen zij in de boot waren geklommen, bedaarde de wind en de evangelist schrijft: _Nu wierpen zij die in het vaartuig waren zich voor Hem neer en zeiden: __waarlijk Gij zijt de Zoon van God__._ (Matt. 14:33)

Het blijkt dus dat tijdens het leven van Jezus de wonderen een geweldige indruk maakten en dat diezelfde wonderen de mensen brachten tot een volkomen overgave aan Jezus en tot een diep geloof.

Dat kan nog altijd de vrucht zijn van Jezus' wondermacht _ook in ons_. Wie het evangelie onbevangen leest en daar dikwijls en rustig over nadenkt, komt tot het besluit: dit is geen mensenwerk. Ik moet wel in Hem geloven, ik moet wel aanvaarden dat Hij zo iets doen kan (en dat bij herhaling, op allerlei gebied), _dat Hij God is_. Hij geneest melaatsen en blinden; Hij wekt doden ten leven, zelfs Lazarus die reeds drie dagen begraven was, doet Hij uit het graf opstaan.

_Indien goddelijke daden niet kunnen worden bewerkt tenzij door God, zie dan toe of in deze mens God niet verborgen is. Bij zulke dingen is de hele ondergrond van het werk, de macht van hem die het bewerkt._ (Sint Augustinus)

2\. De majesteit van Christus blijkt uit zijn daden, die menselijkerwijze volstrekt onverklaarbaar blijven, maar die ons oproepen om zijn godheid te erkennen en dus Hem _te geloven, te aanbidden_ en _te volgen_.

_De wonderen zijn de verheven stralenkrans om de verheven gestalte van Jezus Christus; zij zijn het zegel van de Godheid, dat overal en voor allen zichtbaar, niet verbleekt en zelfs straalt van het met doornen gekroonde hoofd... Wonderen en leer van Christus vormen één onverbrekelijk geheel; de leer verwijst naar zijn wonderen, het wonder bevestigt en verzinnebeeldt de leer; zijn leer is een wonder en zijn wonderen zijn een leer van diepe betekenis._ (Hettinger, _Apol._)

Men heeft de waarde van de ongehoorde daden van Christus met gewoon menselijke (maar grote) feiten vergeleken. Zo zegt Tholuck: _uit Jezus' leven de wonderen wegnemen betekent hetzelfde als uit Alexanders of Caesars leven de wapenfeiten en de dagen van de veldslagen schrappen_. Terecht meende Harnack: _het wonderbaarlijke is in de evangeliën zozeer verspreid, dat het onmogelijk is het daaruit los te maken zonder de evangeliën zelf te vernielen_.

Eens genas Jezus in het openbaar een man die totaal verlamd was, met de eenvoudige woorden: _sta op, neem uw bed en ga naar huis_. En hij stond op en ging naar huis. _De menigte die het zag,_ zo schrijft Mattheus, _werd door vrees bevangen en verheerlijkte God, die zulk een macht aan de mensen gaf._ (Matt. 9:8)

In zijn eerste optreden voor het volk beroept Petrus zich op de grote gebeurtenissen uit Christus' leven. _Mannen van Israël hoort deze woorden: Jezus van Nazareth, een man voor wie God bij u heeft getuigd door krachten en wonderen en tekenen, welke God, zoals gij weet, door Hem in uw midden verrichtte, Hem hebt gij overgeleverd._ (Hand. 2:22,23)

_O Jezus, nog altijd spreekt Gij tot ons door uw wonderen. Maak mijn ontvankelijkheid groter, geef mij een diep geloof opdat ik mij onvoorwaardelijk en voor altijd aan U moge binden. Slechts als ik U toebehoor en zonder aarzeling of twijfel U volg in alles, zal uw heilige Geest dieper in mij kunnen werken en mij kunnen brengen tot de heiligheid waartoe Gij mij roept. Bewerk daarom zelf, o goede Jezus, in mij deze goede gesteldheid van eenvoud en overgave. Amen._
