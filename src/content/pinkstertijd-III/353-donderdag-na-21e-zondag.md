---
path: /353
title: '353: DONDERDAG NA DE 21e ZONDAG'
tag: pinkstertijd-3
content: ../styling.md
sortIndex: 353
---

## Hij ziet mijn hart

Indien God alles ziet, is dus ook mijn diepste wezen niet voor Hem verborgen.

_God is rechter ook van de neigingen en overdenkingen van het hart,_ zegt Paulus. _En geen schepsel is onzichtbaar voor Hem, maar alles ligt naakt en bloot voor de ogen van Hem, aan wie wij verantwoording hebben af te leggen._ (Hebr. 4:13) _De mens ziet het uiterlijk, maar Jahwe ziet het hart, homo videt quae parent, Deus autem intuetur cor._ (1 Kon. 16:7)

1\. Dit gebiedt ons een grote zorgvuldigheid. Alle plichten zijn tenslotte plichten tegenover God. Hem komt alle eer toe. Ook wijzelf behoren Hem toe; Hem bieden wij onszelf voortdurend aan. Ieder buitensluiten van God bij eigen voldoening, eer of macht, is een roof in het heilig offer, waarin ieder mens zijn leven zelf aan God wijdt. Maar God is daarvan nooit onkundig. _Onderwereld en dodenrijk liggen open voor Jahwe; hoeveel te meer de harten van de kinderen der mensen._ (Spr. 15:11) De verontschuldiging, dat wij eigenlijk wel beter weten, baat hier niet. Waarom zou men zich dan groot of goed houden voor de mensen, zelfs een valse naam of roep van heiligheid kweken: God doorschouwt alles. Zelfs wie er in slaagt, zichzelf iets wijs te maken over vermeende deugd; goede werken en innerlijke waarde, bedriegt toch nooit het oog van God.

_Al zegt gij: "och, we wisten het niet," zou Hij, die de harten peilt, het niet merken, Hij, die uw leven beschermt het niet weten, en de mens niet naar zijn werken vergelden?_ (Spr. 24:12)

De _zuivere bedoeling_, een voortdurend streven en om tot een _volmaaktere liefde_ te komen voor God en Jezus Christus, is tegenover de allerhoogste en allerlaatste rechter de enige veiligheid. Nutteloos is ook de verkeerd begrepen nederigheid, medemensen eigen slechte eigenschappen te openbaren, te spreken over verkeerde verlangens en gedachten. (Spreek geen goed maar ook geen kwaad van uzelf, zegt de H. Franciscus van Sales) Gods middelen zijn immers veel machtiger. Wij behoeven het oordeel van de mensen over ons niet te vormen. Het is echter ons geluk en tegelijk de hoogste eer, inwendig, voor Gods oog, onbevlekt en eerlijk, ongerept en volkomen openhartig te zijn.

_O God, zo bidt de Kerk, voor U ligt ieder hart open, elke ziel spreekt tot U en geen geheim is voor U verborgen: zuiver door de instorting van de heilige geest de gedachten van ons hart, opdat wij de genade verwerven, U volmaakt te beminnen en op passende wijze te loven._ (Mis van de heilige Geest) Brengt de gedachte dat God ons hart tot in zijn diepste diepte kent, veel beter dan wijzelf, ons niet tot nieuwe ijver? Wij mogen nooit vergeten, dat Hij vooral onze nood en onze zwakheid ziet. Waarom vooral nood en zwakheid? Omdat deze meer in ons aanwezig zijn dan deugd, heiligheid of zelfs boosaardigheid. De gedachte aan Gods alziend oog is vooral bemoedigend. Hij weet uit wat stof wij zijn gemaakt; Hij weet, hoe goed en hoe zwak tegelijk onze wilsbesluiten zijn. Hij ziet met de ogen van een vader, dus met tederheid en barmhartigheid.

_De ogen van Jahwe doorvorsen de gehele aarde, om hen te helpen, wier hart onverdeeld op Hem is gericht._ (2 Sam. 16:9)

De catechismus romanus zegt in dit verband: _de gelovigen moeten zich in iedere ellende biezonder hoeden voor de vrees, dat God hun nood niet kent._ Het is waar. Uit de gedachte: God ziet mij tot in mijn diepste wezen, zal de overtuiging gaan groeien, dat God niet ziet zoals de mensen, kortzichtig of kleurenblind, en die vaak geen oog hebben voor nuancering en verzachtende omstandigheden. God ziet rustig, zonder hartstocht en onpartijdig, onfeilbaar zeker en zonder vergissing. Maar anderzijds sluit daarbij het spontane verlangen aan om daarom juist voor Hem te leven, in heilige eerbied en in diep vertrouwen.

God ziet ons altijd, gelukkig ook in tijd van nood, in tijd van miskenning, in tijd van uitwendige of, wat erger is, van inwendige verlatenheid.

In onze eenzaamste uren of op onze allerdrukste dagen mogen wij altijd zeggen: een oog, een oog van liefde en bemoediging waakt over mij.

Wij vormen zelf het eindoordeel van God. Wie leeft in eerbied, ijver en liefdevolle overgave, haalt nu reeds de hemel bij zich binnen. Hij beleeft inderdaad zijn Verlossing. Hij beseft Gods aanwezigheid, hij groeit in geluk onder het alziend oog van God door die voortdurend herhaalde persoonlijke Godsontmoeting.

_O God, die mij kent vanaf mijn eerste jeugd en zelfs vanaf alle eeuwigheid, laat de gedachte aan uw heilige, tevens zo zorgvolle blik mij toch aansporen tot ijver, tot gemeenschap in gebed, in liefde en in vertrouwen. Zo zal ik door de gemeenzaamheid met U in de tijd dagelijks voorbereiden op de gemeenzaamheid met U in de eeuwigheid. Amen_
