---
path: /333
title: '333: VRIJDAG NA DE 18e ZONDAG'
tag: pinkstertijd-3
content: ../styling.md
sortIndex: 333
---

## Gods keuze

Er ligt in onze betrekkingen tot God misschien niet genoeg de nadruk op het feit dat die betrekkingen zo uitermate individueel zijn.

1\. Indien wij trachten te begrijpen - en het dus meermalen overdenken en er ons in verdiepen, anders ontstaat dat begrip niet - indien wij trachten te begrijpen dat Gods oneindige wijsheid en oneindige liefde, niet gedachteloos of harteloos aan ons kan voorbijgaan, wordt onze verhouding tot Hem anders.

Hij ziet alles, Hij weet alles; maar overal is Hij met zijn gehele wezen, zijn wezen dat louter liefde is. En dus gaat zijn belangstelling en zijn liefde naar ieder wezen uit, ook naar mij. Het is dus niet waar dat ik slechts één uit de onnoemelijk velen ben, die kleurloos en naamloos verdwijn in de massa. Dat kan waar zijn voor het menselijk oordeel, voor God is dat niet waar.

Christus spreekt over het éne verloren schaap, de éne verloren drachme, over de éne verloren zoon. Hij heeft het individu op het oog. Hij zal als regel zijn wonderen doen ten bate van één persoon, die in nood is. Dit wonder aan één persoon verricht, wordt ons als voorbeeld gesteld opdat wij zouden weten dat Hij, Christus, ook ons _persoonlijk_ liefheeft, om ons bekommerd is en zorg voor ons draagt.

Wij hebben in het leven vaak niet genoeg aan algemene voorzorgen, aan algemene maatregelen van beleid of welwillendheid. Wat wij behoeven is de aandacht voor onze persoon apart, wij willen als zelfstandig, eigen wezen, erkend en behandeld worden; wij wensen in onze eigen waarde te worden gelaten maar ook daarin erkend te worden.

Wat blijkbaar dus zo diep in ons verankerd ligt, dat het samenhangt met onze natuur zelf, zou God, die _de mens met eerbied behandelt_ dat ooit uit het oog verliezen?

In de gehele schrift komt die persoonlijke verhouding van God tot de mens naar voren: zij is werkelijk een onderdeel van de ware opvatting over Gods liefde.

_Wend uw aangezicht niet af van uw dienaar, want ik word gekweld: verhoor mij spoedig._ _Red mij o God, want wateren (van lijden en benauwdheid) zijn binnengedrongen tot aan mijn ziel: ik bevind mij (in het lijden als) in het slijk van de diepte en ik heb onder mij geen vaste grond._ (Psalm 68)

Zo bidt de psalmist en laat de Kerk ons bidden: dat God op ons persoonlijk zou willen neerzien, op onze eigen armoede, op onze eigen nood en ellende.

2\. Zo heeft God mij van eeuwigheid gezien, gewild en... uitverkoren.

_Talloze andere mogelijke schepselen die God zag, toen Hij mij uitkoos, liet Hij in het niet blijven. Zij zouden Hem misschien duizendmaal beter aanbeden hebben, dan ik Hem ooit aanbeden heb. Maar er was iets - iets onzegbaars - in mij, wat Hem aantrok. Zijn liefde verankerde zich in iets speciaals in mij. __Ik__ was het juist, met mijn individuele eigenaardigheden, met mijn gestalte, mijn voorkomen, met de manier van doen van mijn biezondere ziel, die haar weerga niet heeft, die in de kalmte van zijn eeuwige voorliefde Hem er toebracht, mij te scheppen._  
_Ik zou niet geloven dat God, God was, als ik dit niet geloofde. Dit is de geloofsbelijdenis, die ieder van ons in zijn hart moet afleggen. Ik kan me niet voorstellen hoe iemand het leven aan kan, die dit geloof in de speciale liefde van de Schepper niet belijdt._ (William Faber)

Het is duidelijk dat de grote bekeerling, Pater Faber er diep over heeft nagedacht: God bemint mij, Hij volgt mij persoonlijk, Hij is bij _mij_ voortdurend, want Hij heeft mij geschapen zoals ik ben.

_Met eeuwige liefde heb Ik u liefgehad, daarom heb Ik mijn liefde tot u ook doen voortduren._ (Jer. 31:3)

Wat volgt daaruit voor ons?

Het is duidelijk: te midden van alle verwarring, onrust en zorg, mag ik mij tot Hem richten, inwendig opzien tot Hem die mij in alles met zijn oneindige liefde volgt. Ik mag persoonlijk op Hem vertrouwen, want Hij zorgt voor mij persoonlijk, zo geheel en al, alsof ik alleen met Hem op aarde was.

Dit vertrouwen behoren wij dagelijks te voeden of het verkommert weer. Daarnaast volgt uit die persoonlijke liefde van God voor mij, mijn taak, namelijk Hem lief te hebben. _Ik mag Hem liefhebben_, ik mag het zelf doen en Hij stelt mijn liefde op prijs. Ik bied Hem zijn Zoon aan op het altaar, ik herinner Hem aan de liefde van het goddelijk Hart van Jezus... opdat mijn liefde Hem welgevallig zou zijn.

_Mijn God, die mij liefhebt... van eeuwigheid, ik vertrouw op U, ik heb U lief met mijn hart... tot in eeuwigheid. Amen._
