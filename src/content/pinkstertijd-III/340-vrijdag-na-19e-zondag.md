---
path: /340
title: '340: VRIJDAG NA DE 19e ZONDAG'
tag: pinkstertijd-3
content: ../styling.md
sortIndex: 340
---

## Hoopvol leven II

_In een ziel waarin de heilige Geest woont is het altijd lente._ Dit woord van de pastoor van Ars geeft duidelijk aan, hoe hoopvol en dus hoe blij de ziel mag zijn die het goddelijk leven in zich draagt. De ware bron van blijdschap is het Godsbezit en hoe meer men naar God toe groeit en het goddelijk leven in ons vermeerderd wordt, des te overvloediger stroomt die bron van heilige vreugde.

Paulus kon zeggen dat hij _overvloeide van blijdschap te midden van zijn kwellingen_. Het eigen karakter van de hoop is immers de blijdschap, de opgewekte, dikwijls zelfs stralende levenshouding.

De onchristelijke humanist zoekt zijn geluk en zijn rijkdom alleen in binnenwereldlijke waarden en meent dat het uitzien naar het latere leven de vreugde van dit _aards bestaan bederft_.

De christelijke gedachte inspireert ons tot haast uitbundig geluk en overmatige blijdschap en oordeelt... dat dit aardse leven bedroevend is en onaanvaardbaar als het zonder hoop zou zijn.

1\. De geluksdroom van uitsluitend aards-gerichte humanisten is een (vaak vrijwillige) illusie. Een volstrekt eerlijk onderzoek, het ontwikkelde bewustzijn dat zijn oordeel put uit de waarachtige ervaring, ontdekt in een louter aardse bestaansmogelijkheid, een bron van wanhoop en diepe ontgoocheling.

Het is een teleurstelling van het menselijk hart zo diep en ernstig dat geen enkele verstandige redenering ze als _toevallig_ kan ontzenuwen. Geen volheid van gedachten, geen overvloed van rijkdom stelt hieromtrent het hart gerust.

_Als Christus niet verrezen is, dan zijn wij ellendiger dan alle mensen... dan zijt gij nog in zonden..._ schrijft Paulus. De hedendaagse mens heeft geprobeerd te leven zonder de hoop.

Wij worden gedrukt en belast door de zorgen van dit leven als ons het uitzicht naar de verte wordt ontnomen, als wij niet meer over de grenzen van dit leven kunnen heen zien. Wij gevoelen ons pas ontbonden, meester van onszelf en van al onze krachten, als wij de vrijheid van de kinderen Gods genieten, door het bewustzijn van zijn vriendschap. Hij wacht op ons hierboven.

2\. _...Dat wij in vrijheid van geest alles wat Gij wenst mogen volbrengen, als lichaam en ziel van hun last ontheven zijn._

Zo laat de Kerk ons bidden in de mis van verleden zondag.

Veel moderne literatuur en bepaalde existentiefilosofie getuigen voortdurend hoe het onvervalste en ten volle ontwaakte levensbesef niet anders dan wanhoop en verveling, droefheid en walging vindt op de bodem van een mensenleven dat de hoop heeft losgelaten of als minderwaardig heeft verbannen.

De diagnose van Pascal is niet onjuist, integendeel: het bedrijvige, genotzuchtige leven is een divertissement, een voortdurende narcose van een stille (soms diep verborgen) wanhoop.

Keren wij ons tot de schatten van Gods vriendschap en tot zijn verheven en onbaatzuchtige liefde. Hij raakt ons hart tot op de bodem; Hij vervult ons, als wij Hem beminnen met een blij vertrouwen. _Wij zullen ons hart geruststellen voor Hem, ook als het hart ons aanklaagt, want God is groter dan ons hart en Hij weet alles._ (1 Joh. 3:19-20)

_O God, die zo voortdurend goed zijt voor ons en wiens almacht niets aan de liefde behoeft te weigeren, sluit toch de wanhoop buiten ons leven; laat ons als gelukkige kinderen Gods dit leven uit uw hand aanvaarden, en gaarne vol zijn van _quae tua sunt_, wat van U is en daarvoor alle krachten geven. Dan zal ons leven een lof- en dankgebed zijn aan uw goddelijke Majesteit. Amen._
