---
path: /364
title: '364: MAANDAG NA DE 23e ZONDAG'
tag: pinkstertijd-3
content: ../styling.md
sortIndex: 364
---

## Het nieuwe leven II

Wij worden kinderen Gods genoemd en zijn het ook. Daarom juist kent de wereld ons _niet, omdat ze Hem niet kent._ (1 Joh. 3:1)

1\. Het nieuwe leven in ons is het leven van een Gods kind. Er is goddelijk leven in ons, wij zijn naar het woord van Petrus deelachtig geworden aan de goddelijke natuur. Daarmede staan wij dus naar Gods bedoeling gericht op de eeuwige vriendschap met Hem, op de eeuwige liefde van Hem en door Hem en daardoor ook op het eeuwig geluk. _God heeft ons niet bestemd voor de toorn, maar voor het verwerven van de zaligheid, door onze Heer Jezus Christus, die voor ons is gestorven, opdat wij wakend of slapend, voor Hem zouden leven._ (1 Tess. 5:9)

Ons leven is dus naar Gods bedoeling een voorbereiding op het eeuwig geluk. Wij maken (met Hem) reeds nu die toestand van eeuwig geluk, doordat wij met Hem leven. De hemel groeit als het ware voortdurend in ons en dat des te meer naarmate wij meer geloven in de rijkdom van Gods genade en in de overvloed van Gods goedheid ons in Christus nu reeds gegeven en die wij straks nog rijker zullen bezitten.

_In Christus Jezus heeft God ons opgewekt en in de hemel een plaats bereid tezamen met Hem; opdat in de toekomende tijden de overgrote rijkdom van zijn genade zou worden geopenbaard, die Hij in zijn goedheid ons in Christus Jezus heeft geschonken._ (Ef. 2:6-7)

De herinnering aan wat wij zijn door Gods goedheid, voert dus vanzelf tot die daden en levenshouding van dankbaarheid en offervaardige liefde, die een kind Gods passen.

Het spreekt vanzelf dat wij het kwaad willen ontlopen. Wie gelooft in zijn doopsel, wie 's morgens de heilige communie ontvangt, wil door de dag met groot verlangen het goede doen.
De priesters en kloosterlingen zijn in dit opzicht ongetwijfeld hoog bevoorrecht. Van hen wordt meer verwacht: meer levenswijsheid, meer offerkracht, meer blijdschap. Zij toch zijn voor anderen het zout der aarde en het licht der wereld.

2\. Christus heeft een groep gewild tot wie allen zouden kunnen zeggen: doe het ons eens voor, _"wat is precies het navolgen van Christus?"_

Op de priesters richten de gelovigen, zelfs zeer velen daarbuiten hun ogen, hen beluistert men want men wil Christus zien in hun levenspatroon en in hen Christus horen, meer dan iets anders. Toch geldt voor alle gelovigen - God zij dank! - het sublieme woord van Paulus: _geprezen zij de God en Vader van onze Heer Jezus Christus, die ons in Christus gezegend heeft met allerlei geestelijke zegening uit de hemelen. In Hem toch heeft Hij ons vóór de grondvesting der wereld uitverkoren, om heilig en vlekkeloos te zijn in zijn oog. Liefdevol heeft Hij, volgens het welbehagen van zijn wil, ons voorbestemd, om zijn kinderen te worden door Jezus Christus, tot lof van zijn heerlijke genade, waarmede Hij ons begenadigd heeft in de Beminde. In Hem bezitten we de verlossing door zijn bloed, de vergiffenis van de zonden naar de rijkdom van zijn genade_. (Ef. 1:3-8)

_In Christus zijn wij allen gelijk, één gemeenschap, zonder verschil van stand, allen van dezelfde adel._ (Leo de Grote)

Door deze verlossing, dit vervuld zijn van God, zijn wij in principe - en meer dan dat - geheel van God; en daarom moeten wij ook geheel voor Hem beschikbaar zijn. Beschikbaar voor Gods werking, bijgevolg ook beschikbaar voor de gehele kerk, zonder jaloezie of afgekeerdheid; wij leven in een groot verband als kinderen van God in onderlinge liefde en waardering. Priesters en leken zijn samen één kerk; al te veel trekt men nog muren op of tracht men onwezenlijke grenzen te zien. Wij zijn een in Christus als verlosten en dat moet aan allen merkbaar zijn.

_Heer Jezus, die ons de genade en daarmede aan ons allen de blijdschap hebt gebracht, leer ons toch leven in de diepe overtuiging dat wij verlosten en daarom kinderen van God zijn. Leer ons de dankbaarheid tegenover U, de blijdschap in het gehele leven en geef een grote onderlinge eenheid en liefde tussen alle rangen van uw kerk. Amen._
