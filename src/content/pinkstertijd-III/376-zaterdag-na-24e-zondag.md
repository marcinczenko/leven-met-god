---
path: /376
title: '376: ZATERDAG NA DE 24e ZONDAG'
tag: pinkstertijd-3
content: ../styling.md
sortIndex: 376
---

## Het licht van de wereld

In die tijd sprak Jezus tot de Joden: _Ik ben het licht van de wereld, wie Mij volgt, wandelt niet in de duisternis, maar hij zal het licht van het leven bezitten._ (Joh. 8:12-20)

1\. Wij weten sinds lang dat Jezus het licht van de wereld is. Maar er bestaat een klein gevaar dat wij Jezus zien als het licht van _de wereld_ (waartoe wij onszelf niet rekenen), van die wereld die niet in Hem gelooft, die zondigt, die materialistisch is en louter uit op aardse verworvenheden.

Om die wereld te verlichten is Jezus eigenlijk gekomen. En de gevolgtrekking ligt dan voor de hand: wat is het jammer, duizendmaal jammer dat de wereld Hem niet wil aanvaarden. _Wij jammeren..._ en daar blijft het bij. _Hij kwam bij de zijnen en de zijnen ontvingen Hem niet. Het licht scheen in de duisternis, en de duisternis nam het licht niet aan._ (Joh. 1:11) Juist... zó is de wereld...

Maar vergeten wij dan onszelf? Door de wereld te veroordelen, wenden wij de blik af van onszelf, wij denken (min of meer onbewust) dat _wij_ gelukkig zo niet zijn. _Wij_ wijzen Christus niet af, _wij_ geloven in Hem, _wij_ nemen zijn licht zeer gaarne aan... Maar dit aannemen van zijn licht brengt grote konsekwenties voor mij mee.

_Ik ben het licht van de wereld,_ dat betekent voor mij: Hij, Jezus van Nazareth, de Zoon van God en de Zoon van Maria is het licht voor N.N. (mijn naam). Hij wil mij inderdaad voorgaan, Hij wil mij inwendig verlichten over de grote vragen van het leven, over God, mijn ziel, de eeuwigheid.

Hij zal dat doen op voorwaarde dat ik niet doe zoals _de wereld_ doet, mij van Hem afsluiten, de andere kant op zien, Hem vergeten, Hem verlaten, mijn hart en mijn hand met aardse dingen vullen. Want... dan is er geen plaats meer in mijn geest voor zijn licht.

Met de kennis van het evangelie, met het geloof in Hem kan ik nog in diepe duisternis voorttobben. _Kom heilige Geest, zend vanuit de Hemel een straal van uw licht..._  
_emitte caelitus lucis tuae radium_.  
_Heer dat ik zien moge..._

2\. Waar de eigenliefde ons verblindt, is er van een waarachtig volgen van Christus geen sprake meer. We passen wel op: het werkelijk volgen van Christus tast ons aan in ons bezit. Het tast ons aan in onze (overdreven) genoegens, in onze gehechtheden, in onze lichtzinnigheid en gemakzucht. Wie zich werkelijk laat verlichten, ziet het verschil tussen Christus en hemzelf. Hij zó heilig, zo vol van God: ik zo slecht, zo bekrompen, zo zinnelijk, zo ijdel, zo vol van mij zelf. Hij zo belangeloos, zo vol waarachtige liefde voor anderen. Ik zo hebzuchtig en gierig, met niet meer dan een schijn van liefde voor mijn medemensen.

Ik word niet werkelijk verlicht, zolang ik niet probeer Hem te volgen. _Wie Mij volgt wandelt niet in de duisternis, maar zal het licht van het leven bezitten._ (Joh. 8:12)

Dit verbijsterend licht, dat mij in het eerst bedroeft, omdat het mijn armoede, mijn schijn-heiligheid, mijn onnozelheid doet zien, brengt toch het geluk, als God mij de kracht geeft, Jezus verder te volgen in vertrouwen en in liefde. Indien ik onder de invloed van zijn licht, oprecht probeer iets meer op Hem te gaan gelijken, haal ik in dezelfde mate het zuiver geluk binnen in mijn hart: ik krijg iets goddelijks in ruil voor mijn menselijk offer.

En _wat Hij leert_ is het eeuwige, wondermooie lied, met steeds hetzelfde refrein: een zo zuiver-mogelijke liefde tot God, een daadwerkelijke liefde voor de naaste. Het is de belangeloosheid door zelfverloochening en versterving, het is diepe nederigheid en gebed.

Hoe simpel dit alles ook moge lijken, het is in waarheid een zeer zwaar program. Het veronderstelt altijd weer het verlaten van mijzelf, het steunen op God (de genade die mij helpt wordt door _veel gebed_ verkregen), het goed-zijn voor mijn medemensen, het meest voor die van mijn dagelijkse omgeving.

Om _dat_ licht van Christus op te vangen, moet ik in zijn nabijheid blijven, aan Hem denken, tot Hem bidden, over Hem mediteren, Hem ontvangen in de heilige Communie; in een woord met hart en geest zoveel mogelijk bij Hem vertoeven.

_Voltooi Heer het goede werk dat Gij in ons begonnen zijt en laat uwe genade over onze zwakheid zegevieren opdat geheel ons leven uw lof moge verkondigen, door de heiligende werking van uw barmhartige goedheid in ons. Amen._
