---
path: /350
title: '350: MAANDAG NA DE 21e ZONDAG'
tag: pinkstertijd-3
content: ../styling.md
sortIndex: 350
---

## Het leven is een strijd

Wie meent het middel te hebben ontdekt om zonder strijd en zonder angst, zonder zorg en (misschien zelfs) zonder inspanning het eeuwig einddoel te bereiken, zal vroeg of laat ontdekken een grove, noodlottige vergissing begaan te hebben.

_Militia est vita hominis_: _het leven van de mens is een strijd_, leert ons het boek Job. Ook onze moderne psychologie meent dat de mens pas door weerstand (ook door strijd tegen eigen zwakheid en complexen), tot volkomen volwassenheid zal geraken.

1\. Mogen we in deze dingen niet te rade gaan bij de heilige Paulus? Hij was een militante figuur en heeft misschien niet ongaarne tegenstellingen geconstrueerd die het uitmuntend _deden_ in zijn soms retorische opzet maar... die de waarheid volstrekt geen geweld aandoen.

_Leeft naar de geest,_ zo schrijft de apostel, _dan zult gij de begeerten niet inwilligen van het vlees, want het vlees begeert tegen de geest en de geest tegen het vlees. Ze staan vijandig tegenover elkaar, zodat gij niet doet, wat ge zoudt willen._ (Gal. 5:16-17)

Men kan gissen wat Paulus hier bedoelt met _geest_. Maar het moet wel één van de twee zijn: ofwel het is onze ziel voor zover zij onder de invloed en de leiding van de heilige Geest of het is de heilige Geest zelf die in ons werkt.

Het _vlees_ is dan in ieder geval iets wat tegen die geest in opstand komt of zich daartegen verheft, daarmede niet akkoord gaat. Paulus kan daarmee bedoelen de lagere vermogens (of de natuur van de mens in het algemeen), die zich verzetten tegen de rede en de wet van God.

_Het is,_ zoals de apostel elders zegt: _de zonde die in mij allerlei begeerlijkheid opwekt._ (Rom 7:8)

_Ik weet,_ zo zegt hij verder, _dat er in mij niets goeds woont; ik bedoel: in mijn vlees... Naar de inwendige mens schep ik behagen in Gods wet, maar in mijn ledematen bespeur ik een andere wet, die strijd voert met de wet van mijn rede en die mij gevangen houdt in de wet van de zonde, die in mijn ledematen heerst._ (Rom. 7:18-23)

Op momenten van rust en ingekeerdheid zullen we volkomen instemmen met de zo duidelijke taal van Paulus. Wij weten immers al lang dat het leven een moeilijke, een penibele strijd is. En wij vermoeden dat het voor de besten onder ons, soms nog de _zwaarste_ strijd oplevert. In ieder geval moet iedere trede opwaarts met moeite en zelfverloochening _genomen_ worden.

2\. Maar, en hier keert enigszins het licht weer en horen we een blij geluid, is het niet waar dat de strijd langer wordt en ons zwaarder drukt, ons tot ontmoediging dreigt te voeren... door onze vaak zo halfslachtige houding? Waar blijft de vastberadenheid, de besliste overwinningswil, de offerbereidheid?

Wij wilden overwinnen met Christus en voor Hem, wij waren vast van plan _alles_ daarvoor over te hebben. Vastberadenheid... besliste levenshouding: dan is de strijd zoveel lichter, zo oneindig veel gemakkelijker. Wij maken zelf de strijd moeilijker dan nodig is.

Vanaf het moment dat ik tegenover een uitgesproken vijand (de zonde en wat mij daartoe voert) concessies doe, dus bereid ben tot een _minnelijke schikking_, begint het verlies en tevens de aftocht. Wij zijn niet altijd heldhaftig al zouden we dit ons zelf (misschien ook anderen) willen wijs maken. Weigerachtig tegenover _de geest_, bang dat hij mij te ver zou voeren en dat zijn invloed te machtig worden zou, neig ik naar _het vlees_. Dit is kort en goed de aarzeling van de zwakheid.

Waarom geeft dit alles toch meer licht, hoe horen wij hierin een toon van blijdschap?

Het is eenvoudig: wie (niet overdreven of boven zijn kracht) resoluut partij kiest voor Jezus Christus en zijn leer, wie de ingevingen van de heilige Geest wenst te volgen, eerder dan de grillen van zijn natuur, heeft de strijd al half gewonnen.

Er ligt zoveel wijsheid in het beslist partij kiezen voor Christus en zijn Kerk, zich uit te spreken voor de leer en het leven van degene die kwam om als onze Redder ook in alles ons voorbeeld te zijn. De uitgesproken houding is niet de moeilijkste: het is de slappe leer, het is de onzekere mening, hef is de aarzeling die ontzenuwt en krachteloos maakt.

Moge de Meester zelf ons de blijdschap schenken van de ongerepte trouw aan zijn vaandel: het leven is een strijd, maar wie bij Hem blijven, voert Hij tot de overwinning.
