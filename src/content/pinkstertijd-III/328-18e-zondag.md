---
path: /328
title: '328: 18e ZONDAG NA PINKSTEREN'
tag: pinkstertijd-3
content: ../styling.md
sortIndex: 328
---

## Christus is alles voor ons

In de mis van vandaag wijst de kerk ons door de apostel Paulus op de grote rijkdom die God ons in Christus heeft gegeven.

1\. _Te allen tijde dank ik God om u, voor Gods genade die u gegeven is in Christus Jezus._ (1 Kor. 1:4-8)

Wij zouden het kunnen vergeten, maar wij mogen het niet vergeten: wat God ons in Christus gaf is een onzegbaar grote weldaad, waarvoor wij Hem wel zeer dikwijls behoren te danken.

Hij gaf ons door Jezus de verlossing, het bewijs van zijn werkelijke, waakzame liefde voor ons. Hij heeft ons willen redden en Hij heeft het gedaan door _zijn Zoon te zenden tot verzoening voor onze zonden_. (1 Joh. 4:10)

Jezus werd de grote Leraar van de volken, maar ook van ieder van ons. In zijn evangelie liggen schatten van wijsheid, ook voor mij. Hij gaf ons een voorbeeld van alle deugden. Wij kunnen in deze strijd om het heilige leven dat God van ons vraagt, telkens weer naar Jezus opzien: Hij heeft ons duidelijk getoond wat de volmaaktheid van het menselijk leven is. Hij gaf ons zijn kerk, de heilige schrift, de sacramenten.

Hij geeft ieder van ons eigen gaven en talenten en een eigen, zeer persoonlijke roeping. Die roeping is het priesterschap of het kloosterleven, zij is de gehuwde of de ongehuwde staat in de wereld, maar steeds bevat zij de opdracht: Christus' beeld weer te geven voor het oog van de mensen, Hem als in een nieuwe gestalte te doen verschijnen en zijn taak voort te zetten. En aan allen geeft Hij daartoe de nodige genaden.

_Want door Hem zijt gij rijk geworden in ieder opzicht,_ zegt de apostel. Wij zijn rijk in Christus... op voorwaarde dat wij ons die rijkdom die Hij ons aanbiedt, ook toeëigenen. Wij behoren immers naar Hem toegekeerd te zijn, op Hem te hopen, Hem te zien zoveel mogelijk, Hem onze liefde te zeggen, zodat alles in ons leven de weerslag ondervindt van onze persoonlijke, sterke relatie met Jezus Christus. Dan zijn wij rijk in Hem. _In alle woord en in alle kennis._

Hij verdiept en verbreedt ons geestelijk inzicht.

2\. _Bovendien,_ zegt de apostel, _zal Deze u vast doen staan tot het einde toe, zodat gij onberispelijk zult zijn op de dag van onze Heer Jezus Christus._

God laat ons niet in de steek. Er kunnen stormen komen, dagen of maanden, misschien jaren van duisternis, maar Hij houdt ons vast als wij iets van een heimwee naar Jezus bewaren en als wij de naam Jezus blijven aanroepen (dat kunnen wij slechts door de heilige Geest). Hij verliest ons nooit uit het oog. Laten wij _ondanks_ alles ons vertrouwen handhaven, ons niet aan de strijd onttrekken, ons nooit gewonnen geven. _God is getrouw, Hij door wien gij geroepen zijt tot de gemeenschap met zijn Zoon, Jezus Christus onze Heer._

Gelukkig, God is getrouw: Hij verlaat ons niet. En Hij heeft ons tot de eenheid met Jezus geroepen: dat is de eigenlijke inhoud, maar ook de glorie van ons leven: één zijn met Jezus, Hem in ons dragen; door een bijna onafgebroken liefde-uitwisseling met Hem onze dagen vullen, voor zover onze menselijke zwakheid dat hier op aarde vermag.

_O God, die ons Jezus hebt gegeven en met Hem zoveel voortreffelijke gunsten en genaden, ik smeek het U, leer mij oprechte en diepe dankbaarheid. In die dankbare gevoelens zal ik gemakkelijker mijn trouw bewaren aan het levensdoel dat Gij mij voorhoudt: de eenheid met Jezus in liefde. Vervul mij daarom ook, om uw grote barmhartigheid met een brandende liefde voor Jezus uw Zoon. Amen._
