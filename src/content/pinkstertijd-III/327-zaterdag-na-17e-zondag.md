---
path: /327
title: '327: ZATERDAG NA DE 17e ZONDAG'
tag: pinkstertijd-3
content: ../styling.md
sortIndex: 327
---

## Heer leer ons bidden

Men hoort wel eens de moeilijkheid dat al die aansporingen om te bidden zo overdreven zijn: bidden zonder een spontaan verlangen dat van de bodem van de ziel opstijgt... heeft zo weinig zin, het is zo onnatuurlijk.

Zou het waar zijn dat het gebed _vanzelf_ moet komen, dat al de rest, het proberen, het zoeken en de inspanning een beetje buiten de goede orde gaan en onecht of onwaar zijn?

1\. Wij zouden wel graag bidden en zelfs wel de _kunst_, de volleerde kunst van het gebed willen bezitten. We zien er een grote levenswaarde in. Christus bad veel en vurig.

Aan menige belangrijke gebeurtenis uit zijn leven gaat een gebed (soms een nacht van gebed) vooraf. Zo bidt Hij vóór de keuze van zijn apostelen, vóór de vergeving aan de overspelige vrouw. Hij bidt vóór de opwekking van Lazarus, de vermenigvuldiging van de broden, in het laatste Avondmaal, in de Olijfhof en aan het Kruis... Van Hem is de warme aansporing: _bidt... zonder ophouden_. _Zo zult gij bidden... onze Vader die in de hemel zijt..._

Wij kunnen niet goed langs de noodzaak van _het gebed in ons leven_ heen, als wij naar Christus zien en luisteren (en is dat geen voorwaarde voor christelijke leven?). Wij kunnen niet zonder gebed als wij kinderen van Gods Kerk willen zijn die ons zó dikwijls en met zoveel nadruk het gebed leert in haar liturgie. Ook het leven van de heiligen was als vervuld, was boordevol van gebed...

Wij zijn geneigd te zeggen: het gebed moet vanzelf komen of het is niet goed, niet echt.

Het komt nauwelijks bij ons op, dat we ons zo (in een gewichtige aangelegenheid) uitleveren aan het toeval of aan een inval.

Er zijn zeker naturen die voor het religieuze, ook voor het gebed, biezonder ontvankelijk blijken te zijn. Maar het is wel merkwaardig dat de "geniaalsten" het meest aan onvermoeide, systematische, steeds volgehouden oefening doen. En die oefening is soms een zware inspanning. Doch zij bidden om te mogen bidden, om te kunnen bidden... Zij vragen steeds _Heer leer ons bidden_.

De geniale virtuoos wiens briljant pianorecital ge op het concert aanhoort, wie de muziek in ongelofelijke rijkdom uit de vingers stroomt, zodat ge verrukt luistert als met ingehouden adem... is de _begenadigde musicus_ van jarenlange studie, van acht à negen uur oefening per dag.

De heiligen, de _begenadigde_ bidders, wilden die kunst van het bidden kennen. Waarom? Omdat zij in het gebed de hemeldeur ontdekten, de toegang tot een vloeiende bron, de bron van genaden. En zij oefenden. Hoevelen onder hen die acht à negen uur per dag doorbrachten in gebed (vaak een deel van de nacht erbij).

Het lijkt wel of de begenadiging hen pas voorgoed de ogen heeft geopend. Wij bidden - als we ons aan geen grillen en luimen willen overlaten - toch nog te zeer als dilettanten.

2\. Wat zouden wij al winnen met een ietsje meer ernst, meer toeleg op ons gebed. Wat zouden wij stukken vooruitkomen in het gebed met een poging om een goed (kort) ochtend- en avondgebed te verrichten... met een vurig gebedje voor en na tafel, met... een dagelijkse (of althans veelvuldige) heilige mis en heilige communie, met dagelijks een, twee bladzijden geestelijke lectuur, aandachtig, als biddend gelezen.

Hebben wij het er voor over, ontelbare malen te bidden gedurende de dag: _Heer leer mij bidden_, of zeer dikwijls een of ander eenvoudig schietgebed te herhalen? Kunnen-bidden is meer genade dan kunst en om deze genade te verkrijgen moeten we vaak lang bidden. Dan wordt mijn leven doortrokken en geheiligd door mijn gebed.

Zonder gebed blijft mijn leven niet christelijk; zonder gebed verschraalt het geloof, verkwijnt het en verdwijnt het tenslotte... Zonder gebed is heiligheid niet mogelijk.

_Gij badt op eenen berg alleen,_  
_En... Jesu, ik en vind er geen_  
_waar 'k hoog genoeg kan klimmen_  
_om U alleen te vinden:_  
_de wereld wilt mij achterna,_  
_alwaar ik ga_  
_of sta_  
_of ooit mijn ogen sla;_  
_en arm als ik en is er geen,_  
_geen een,_  
_die nood hebbe en niet klagen kan;_  
_die honger en niet vragen kan;_  
_die pijne, en niet gewagen kan_  
_hoe zeer het doet!_  
_o Leert mij, arme dwaas,_  
_hoe dat ik bidden moet!_ (G. Gezelle)
