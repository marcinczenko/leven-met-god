---
path: /325
title: '325: DONDERDAG NA DE 17e ZONDAG'
tag: pinkstertijd-3
content: ../styling.md
sortIndex: 325
---

## Leven met God II

In de geheimen van ons heilig geloof en in de openbaring van de schrift ligt voor ons de bron van diepere godsvrucht en bijgevolg van het geestelijk leven in strikte zin.

Daaruit mogen wij de voorkeur putten, die vaak een grote genade insluit, dat men zich tot een of ander mysterie biezonder voelt aangetrokken, of God onder een zeer bepaald aspect het liefst beschouwt.

Zo kan men God zien als de Vader van allen, als de oneindige, altijd wakende Voorzienigheid. Of men spreekt het liefst met Christus als de Leraar, _de Heer en de Meester_, of als met de Koning van het heelal, of de Vriend, de Bruidegom.

Dat alles is goed. Zeer biezonder schijnt velen te trekken de aanwezigheid van God in ons: de Vader, de Zoon en de H. Geest die in ons wonen, met ons willen spreken en omgaan, en door ons en met ons willen werken in ons dagelijks leven.

1\. Dat zó een of ander mysterie meer onze aandacht krijgt dan andere, is zeker niet onjuist. Allerlei vormen van godsvrucht kunnen samengaan in een geestelijk leven, en de secundaire aspecten behoeven het allervoornaamste niet te schaden. Niemand wil zonder warme en vurige liefde voor Jezus Christus leven. Men ziet Hem graag als mens onder mensen, als offeraar, middelaar, als de weg, de brug van God naar ons en van ons naar God.

Wij vergeten ook niet de innige en hartelijke verhouding tot Maria, die een geheel enige plaats bekleedt in de heilseconomie, die heel biezonder het voorbeeld is voor alle vrouwen, en voor alle mensen een verheven voorspraak en toevlucht, zoals geen enkele andere heilige dat zijn kan.

Men zou echter zonder vrees voor tegenspraak als voor de hand liggend mogen aannemen dat God zelf, die oorsprong en einddoel is van geheel ons natuurlijk en bovennatuurlijk leven, niet alleen niet vergeten mag worden, maar bij voorkeur zal moeten aanbeden, herdacht, beschouwd en bemind worden. Van Hem gaat alles uit: tot Hem keert alles weer.

Ook in de nadere openbaring als Vader, Zoon en H. Geest blijkt het mysterie van God talloos velen aan te spreken met verstrekkend gevolg voor hun geestelijke groei.

De intimiteit met de heilige Drieëenheid is een vorm van geestelijke opgang, waarbij alles betrokken wordt, waarvan alles een verfijnende en lichtende reflex ondergaat.

2\. Het is opvallend voor wie zich enigermate daarop wil concentreren, dat geheel de eredienst van de katholieke Kerk, geheel de liturgische cultus, vervuld is van herinneringen aan of heenwijzingen naar de heilige Drieëenheid.

Het kruisteken en allerlei gebeden spreken van de Vader, de Zoon en de H. Geest. Als eindpunt en dus als een doel waarheen alle feesten geleid worden staat aan het slot van de Christus-mysteriën in het kerkelijk jaar, de viering van het Pinksterfeest en daarna het feest van de heilige Drieëenheid.

Wij bereiden ons op de Menswording, de geboorte van Christus voor in een vrij lange adventstijd. Nog bedachtzamer, nog plechtiger wordt het geheim van Christus kruisdood en zijn verrijzenis voorbereid. Met dit laatste zijn de hemelvaart en de zending van de heilige Geest zeer nauw verbonden. Dan wordt ons na Drievuldigheidszondag die haast eindeloze reeks van zondagen gelaten om ons te verdiepen in Christus' evangelie zonder twijfel, maar ook in het slotfeest: dat van de drieëne God. Het zijn alle _zondagen-na-Pinksteren_ die wij dan vieren, tot aan de eerste zondag van de nieuwe Advent.

Iedere zondag is een _dag des Heren_, gewijd aan dankbaarheid tot Hem, gegeven als rusten als gebedsdag, waarop ook biezonder de heilige Drieëenheid wordt gehuldigd. Geheel het kerkelijk officie en iedere heilige Mis wordt gericht tot God, door Christus namelijk, tot de Vader, de Zoon en de heilige Geest. Vrijwel ieder gebed sluit met een hulde aan de drieëne God. Iedere psalm en iedere hymne keert aan het slot terug tot de Vader en de Zoon en de heilige Geest.

De H. Mis sluit ieder van haar vier hoofddelen met een hulde aan dit grote mysterie. Het eerste deel wordt afgesloten door de geloofsbelijdenis, waarin de heilige Drieëenheid als groot geloofsmysterie wordt genoemd; de gebeden van de offerande sluiten met het _Suscipe sancta Trinitas_, _ontvang heilige Drieëenheid dit offer_. De Canon sluit met het biezonder mooi gebed: _per ipsum et cum ipso et in ipso_; _door Hem (Christus) en met Hem en in Hem gaat tot U almachtige Vader, in de eenheid van de heilige Geest alle eer en glorie_. Een van de voornaamste slotgebeden begint met de woorden: _Laat o heilige Drieëenheid de hulde van mijn onderwerping U behagen..._ en de priesterlijke zegen wordt gegeven met de woorden: _Zegene u de almachtige God, de Vader, de Zoon en de heilige Geest._

Er ligt in al deze aanduidingen een wens van de Kerk, een leer.

Ook bij de toediening van de sacramenten en alle heilige riten is de aanroeping van de Drieëenheid zeer frequent. Dat alles zou zinloos zijn, als de Kerk niet de innerlijke overtuiging en een levende godsvrucht tot de heilige Drieëenheid bij ons veronderstelde. Zij wijst ons daarmede de richting voor ons geestelijk leven. De biezondere aandacht voor God, de heilige Drieëenheid als bron van ons geestelijk leven, is een punt van persoonlijk belang.

_Eer aan de Vader, de Zoon en de heilige Geest in mij... in allen... in eeuwigheid. Amen._
