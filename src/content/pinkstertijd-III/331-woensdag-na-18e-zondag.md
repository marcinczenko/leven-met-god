---
path: /331
title: '331: WOENSDAG NA DE 18e ZONDAG'
tag: pinkstertijd-3
content: ../styling.md
sortIndex: 331
---

## Goddelijke beloften

Het is enigszins raadselachtig, dat wij die geloven in Jezus Christus, blijkbaar toch zo weinig letten op zijn woorden. En toch, Hij zelf heeft gezegd dat zijn woorden de hoogste waarheid zijn. Hij is zelf het Woord, de Logos, de gedachte van God. Hij is de Wijsheid, de Waarheid.

1\. _Wie in Mij gelooft, gelooft niet in Mij, maar in Hem die Mij gezonden heeft._ (Joh. 12:44) Wie in Christus gelooft, gelooft in God. Zijn woorden hebben nooit genoeg betekenis voor ons, wij zullen namelijk de diepte van zijn woorden nooit peilen of doorgronden.

_...Wie Mij ziet, ziet Hem die Mij gezonden heeft._

_Ik ben als een Licht in de wereld gekomen, opdat niemand die in Mij gelooft, in duisternis blijft._ (Joh 12:44)

We zouden de leer over Gods inwoning in ons kunnen verwerpen als een vrome fantasie, doch wanneer Jezus ze ons uitdrukkelijk en herhaaldelijk leert... wanneer zijn apostelen daarop telkens weer terugkomen... en zijn heiligen zich voeden met die woorden en met die leer... dan is er geen ontkomen meer aan. Wij moeten er dankbaar en eerbiedig naar luisteren en het tot ons geluk rekenen, van die leer een dagelijkse praktijk te kunnen maken.

Uit die biezondere tegenwoordigheid van Jezus en zijn Vader, uit die biezondere aanwezigheid van de heilige Geest, volgt een meer dan gewone openbaring. _Wie mijn geboden heeft en ze onderhoudt, Hij is het die Mij liefheeft; maar wie Mij liefheeft, zal door mijn Vader worden bemind en ook __Ikzelf zal hem beminnen en Ik zal Mij aan hem openbaren__._

Zijn geboden kennen, die onderhouden, dat is het ware bewijs van liefde tot Jezus. Daarop volgt dan het antwoord van Jezus. Zijn speciale liefde en die van de Vader...

Daar zal ook op volgen dat Jezus zich zal openbaren aan de ziel... Dit gebeurt niet noodzakelijkerwijze door visioenen of door een naar buiten opvallende mededeling, maar wel door een diep inwendig contact, dat de grootste rijkdom en het grootste geluk in de ziel gaat uitmaken.

Het veronderstelt een steeds grotere trouw aan Jezus' woorden en wenken, trouw aan de uitwendige geboden en aan de inwendige genadedrang.

Wie van ons zich daarop standvastig toelegt, mag vertrouwen dat die openbaring op de duur niet afwezig zal blijven.

2\. _Zie, Ik sta aan de deur en klop. Wanneer iemand luistert naar mijn stem en de deur zal ontsluiten, dan zal Ik bij hem binnenkomen, de maaltijd met hem houden en hij met Mij._ (Openb. 3:20)

Er is een contact met God dat niet verder gaat dan het bezit van de heiligmakende genade. Dit is ontegenzeglijk reeds een grote gunst: het is de verheffing tot de bovennatuurlijke orde, het is Gods vriendschap, het is de garantie van het eeuwig leven. Maar zijn liefde wil veel verder gaan. Men kan door grotere getrouwheid, door verder doorgevoerde zuiverheid, door nauwlettend afgestemd te blijven op alles wat God ons zegt, tot de allernauwste intimiteit met God geraken.

_Als iemand Mij liefheeft zal hij mijn woord onderhouden; dan zal mijn Vader ook hem beminnen __en Wij zullen tot hem komen en ons verblijf bij hem nemen__._ (Joh. 14:21-23)

Het is een goddelijke bevoorrechting de waarde en de waarheid van deze goddelijke bedoelingen te mogen zien.

Wij moeten ons daarin voortdurend oefenen, ons daarop dagelijks toeleggen. _Hijzelf is ons nabij._ Het is goed, meer met God die in ons is, dan met de mensen daarbuiten, te spreken.

Het spreken met de mensen over God is voortreffelijk, het is soms een heilige plicht, maar vergeten wij toch nooit met God zelf te spreken over de mensen die ons dierbaar zijn. Hij houdt de sleutel van hun bekering in zijn handen, Hij beschikt over hun geluk, Hij beschikt over hun toekomst, over hun heiliging. En dus zullen wij er ijverig om vragen.

_Lieve Heer, leer mij U te vinden in mijn eigen hart. Leer mij bidden zoals Gij zelf het van mij vraagt. Geef mij een uiterste getrouwheid aan al uw woorden, geef mij een vlammende liefde als antwoord op uw brandend hart. Stort in mij de vurige begeerte _om altijd meer en inniger met U te spreken, die in mij zelf verblijf houdt_, laat mijn hart de plaats zijn van een telkens herhaalde, haast voortdurende ontmoeting, opdat ik niet ontsnappe aan de dagelijkse louterende en telkens verheffende invloed van uw alles overtreffende aanwezigheid. Amen._
