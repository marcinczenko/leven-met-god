---
path: /341
title: '341: ZATERDAG NA DE 19e ZONDAG'
tag: pinkstertijd-3
content: ../styling.md
sortIndex: 341
---

## De waarde van het gebed

_Vraagt en gij zult verkrijgen, zoekt en gij zult vinden, klopt en men zal u opendoen, want wie vraagt, ontvangt; wie zoekt, vindt; wie klopt, hem doet men open._ (Luk. 11:9,10)

1\. Met deze duidelijke woorden spoort de goddelijke Zaligmaker ons aan tot het gebed en wijst Hij ons op de _werkdadigheid_ daarvan.

Wij zouden kunnen zeggen in de geest van de Meester zelf: voor wie spreekt en vurig bidt, gaan alle deuren open. Wij richten ons immers - nog wel op aanwijzing van de Zoon van God, tot onze hemelse Vader, die met ons lot begaan is, die ons helpen wil, die wacht op ons gebed, als een getuigenis van onze liefde en trouw. _Welke vader is er onder u, die aan zijn zoon een steen zal geven als hij om brood vraagt; of als hij om vis vraagt hem een schorpioen zal geven? Als gij dan aan uw kinderen goede gaven weet te schenken, hoewel gij boos zijt, hoeveel te meer zal dan de hemelse Vader de heilige Geest geven aan wie tot Hem bidden?_ (Luk. 11:11-13)

God is dus bereid als wij er om vragen, ons het hoogste en beste te geven: de heilige Geest.

Het is ons bekend dat Jezus niet alleen wijst op de werkdadigheid van het gebed, maar dat Hij het voortdurend gebed biezonder aanprijst. Hij wil dat wij altijd in contact blijven met zijn Vader, dat wij altijd op een of andere wijze naar de hemel blijven gericht en de kelk van onze ziel naar Hem geheven houden om zijn genade te ontvangen.

_Men moet altijd bidden en nooit ophouden._ (Luk. 18:1)

De heiligen, die de Meester zo zeer beminden, zo goed begrepen, en van nabij volgden, hebben lange uren van de dag en van de nacht aan het inwendig gebed besteed... zij baden eigenlijk altijd.

Hoe voortreffelijk het mondgebed ook zijn mag, onze aandacht gaat hier toch vooral uit naar het inwendig gebed, het overwegend en het beschouwend gebed. De houding van de heiligen in deze, die deden zoals Jezus hen (en ons) had voorgedaan, is wel een zeer krachtig pleidooi voor de waarde van het gebed.

2\. Bovendien hebben velen van hen het gebed in hun geschriften ook zeer hoog geprezen. Zij prijzen de werkdadigheid van het voortdurend gebed.

De heilige Bonaventura, die aangehaald en uitgelegd wordt door de heilige Petrus van Alcantara (_Verhandeling over het gebed_, 1e deel, 1e hoofdstuk) zegt: _wilt gij de tegenslag en de ellende van dit leven met geduld verdragen, houd dan niet op met bidden. Om moed en kracht te verkrijgen in de bekoringen en de vijand te overwinnen... moet men bidden. Om in vreugde te leven en voortdurend voort te gaan op de weg van boetvaardigheid... moet men bidden. Om uw moed te versterken op de wegen van God, wordt u het gebed aanbevolen. Om ijdele gedachten en zorgen te verjagen, is het gebed een uitgelezen middel. Om uw ziel te voeden met de innigste godsvrucht en haar te vervullen van goede gedachten en begeerten, is gebed onmisbaar. Samenvattend: wilt gij deugd en vereniging met God, zoek die dan in het standvastig gebed._  
_In het gebed toch ontvangt men de vereniging mèt en de genade vàn de heilige Geest, die alle dingen onderwijst._  
_Ik zeg nog meer: indien gij u tot de hoogte van de beschouwing wilt verheffen, oefen u dan in het gebed._  
_Dit is de weg, waarlangs de ziel tot de hogere beschouwing komt en smaak leert vinden in de hemelse zaken._ (Dom Lehodey, _De wegen van het inwendig gebed._, blz. 35)

Er is voor ons allen, mannen en vrouwen, priesters en leken, zowel binnen als buiten het klooster, reden genoeg ons op een dergelijke uitspraak te bezinnen. De wijsheid van Jezus is ver verheven boven alles wat de heiligen ons geleerd hebben, maar door het woord te geloven en de raad te volgen van hen die mensen waren zoals wij, zullen wij meer begrip krijgen voor Jezus' woord.

De instorting van de genade gedurende het gebed zal ons leren de Meester beter te verstaan, de Schrift te smaken en tot een werkelijke en diepe Godsvereniging te komen.

_O Jezus, die weet hoezeer ik uw genaden nodig heb, leer mij dagelijks met meer ijver en vurigheid te bidden, opdat ik de bron van de genaden leer ontdekken en dat die genade mij moge voeren ondanks alle moeilijkheden tot ware heiligheid en innige vereniging met U. Amen._
