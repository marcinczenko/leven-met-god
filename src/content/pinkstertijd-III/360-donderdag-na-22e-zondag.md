---
path: /360
title: '360: DONDERDAG NA DE 22e ZONDAG'
tag: pinkstertijd-3
content: ../styling.md
sortIndex: 360
---

## Het nieuwe leven I

Te weinig denken wij aan de grote liefde, waarmede God ons _in Christus het nieuwe leven_ heeft geschonken.

1\. Dit leven immers, het herstelde leven, het goddelijk leven in ons, is onze rijkdom en glorie. Het is de glans en de blijdschap van ons aards bestaan.

_Zo iemand in Christus is, dan is hij een nieuw schepsel; het oude is voorbij, zie het nieuwe is daar._ (2 Kor. 5:17)

Wij behoeven slechts deze woorden en zovele andere uit de heilige schrift te lezen om weer op het spoor te komen van het nieuwe leven en te begrijpen hoe rijk God ons in zijn goedheid heeft begenadigd.

_Allen hebt gij u met Christus bekleed, omdat gij allen gedoopt zijt tot de gemeenschap met Christus._ (Gal. 3:27)

Op dit laatste wordt herhaaldelijk de nadruk gelegd: het nieuwe leven, het leven als kind van God is een leven van gemeenschap met Christus, dus een leven van eenheid met Hem die ons verlost heeft. Hij is sindsdien altijd bij ons, maar daarvoor wordt van ons aandacht, eerbiedige aandacht gevraagd.

Weten wij wat het is _verlost te zijn_? Weten wij wat het is _met Christus te leven_? Weten wij wat het is _het goddelijk leven in ons te dragen_? Wij zijn allen één geworden in het nieuwe leven dat het doopsel ons bracht, omdat wij allen doortrokken zijn, vervuld van de heilige Geest die ons één maakte in Christus. _Allen toch joden of heidenen, slaven of vrijen, allen zijn wij in één Geest tot één lichaam gedoopt en allen zijn wij met één Geest gedrenkt._ (1 Kor. 12:13)

Ons ontbreekt helaas vaak het bewustzijn van onze waardigheid. Wij weten het nieuwe leven te weinig op zijn waarde te schatten en wij komen daardoor ook niet genoeg tot intimiteit met Christus. Toch ligt in de hartelijke, welbewuste, voortdurende omgang met _het goddelijke_, door Jezus Christus, ons eigenlijk geestelijk leven. Van daaruit wordt de kracht geleverd om te weerstaan aan alles wat ons naar beneden zou kunnen halen of de zin van het leven uit het oog zou doen verliezen.

2\. _Vroeger waart gij duisternis, thans zijt gij licht in de Heer._ (Ef. 5:8)

Paulus voegt er terecht de conclusie aan toe: _gedraagt u dan ook als kinderen van het licht. Want de vrucht van het licht bestaat in allerlei goedheid, gerechtigheid en waarheid._ (Ef. 5:8,9)

De voortdurende omgang met Christus, het bewustzijn van het goddelijk leven in ons, kan niet anders dan zegenrijk werken. Het voert ons tot de praktijk van al het goede dat wij ondanks alles, toch zeer aantrekkelijk vinden, maar dat wij vaak vergeten of niet aandurven. Wij vergeten het goede omdat wij vergeten dat het bij ons hoort, dat het in ons leven als kinderen van God, volkomen past. Wij durven het niet aan, omdat wij ten onrechte ons laten besluipen en soms laten beheersen door ontmoediging.

Blijdschap, dankbaarheid en ijver, om het leven met zijn prachtige kansen dat iedere dag weer voor ons ligt: dat behoort onze stemming en onze levenssfeer te zijn.

Dan worden goede initiatieven geboren, aangekweekt en niet meer onderdrukt: _onderzoekt wat welbehaaglijk is aan de Heer_, dan krijgt het kwaad geen kans; het wordt als volstrekt onpassend geen blik meer waard gekeurd: _neemt geen deel aan de onvruchtbare werken van de duisternis_. (Ef. 5:10,11)

Zo trekt de heilige Geest ons tot gebed, omdat wij daarin het bewustzijn van ons goddelijk verbond bewaren en het beleven. Hij leidt ons tot _hartelijke gemeenschapszin_, want dit is de geest van Christus en de Geest van ons nieuw, goddelijk leven. Hij leidt ons _tot stipte plichtsvervulling_ omdat wij ook in het voorbeeld, dat een steun voor anderen is, een vorm van echt apostolaat ontdekt hebben.

_O Jezus, die mij het nieuwe leven hebt geschonken ten koste van uw bloed en van uw eigen leven, help mij dit nieuwe leven te bewaren, het te doen bloeien en vruchtbaar te maken voor U._  
_Ik weet dat ik zelf de soms zo ongelijke strijd niet aan kan; ik word bevochten en benijd: geef mij uw goddelijke kracht; laat mij U waarachtig en vurig liefhebben, dan ben ik altijd sterk en zult Gij in mij overwinnen. Amen._
