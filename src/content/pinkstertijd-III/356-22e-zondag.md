---
path: /356
title: '356: 22e ZONDAG NA PINKSTEREN'
tag: pinkstertijd-3
content: ../styling.md
sortIndex: 356
---

## Onze verhouding tot anderen

Sint Paulus geeft in het epistel van vandaag wel een bewijs hoe goed en gunstig hij over de mensen dacht.

1\. _Ik heb het vaste vertrouwen,_ aldus de aanvangswoorden, _dat Hij die in u het goede werk is begonnen, het ook zal voltooien tot op de dag van Christus Jezus._ De apostel vertrouwt dat uit zijn gelovigen wel iets goeds zal groeien. Hij rekent er vast op dat God zelf, dat de heilige Geest tot volle wasdom zal brengen, wat in kiem reeds in hen aanwezig is, wat God zelf namelijk in hen begonnen is. _Hij_ zal de heiligheid in u voltooien, Hij zal de gelijkenis met Hem in u bevestigen, Hij zal u gelijkvormig maken, overeenkomstig uw roeping, _aan het beeld van zijn Zoon_. (Rom. 8:29)

En de reden waarom de apostel zo hoopvol gestemd is blijkt geen andere te zijn dan de grote liefde die hij voor zijn gelovigen heeft en de genade die zij reeds van God ontvangen hebben.

_Het is niet meer dan billijk_, schrijft hij, _dat ik zo over u denk._ Hij acht het een zeer begrijpelijke gezindheid. _Het is niet meer dan billijk dat ik zo over u allen denk, omdat ik u ronddraag in mijn hart_, dat wil zeggen omdat ik zulk een grote genegenheid voor u heb.

Zijn liefde uit zich in deze hoogste en mooiste wens: dat de heilige Geest in hen het bovennatuurlijke leven tot volle rijpheid zou brengen en daardoor hen zou opvoeren tot hoge heiligheid.

Iets beters kunnen ook wij elkander niet toewensen. Wanneer de liefde zich daarop richt is zij volkomen zuiver en zal zij bovennatuurlijk zijn van oorsprong en strekking. Dat brengt onze christelijke gemeenschapsgedachte immers mee: _samen één in Christus door de liefde_.

_En omdat gij allen deelgenoot aan mijn genade zijt, zowel in mijn boeien als in de verdediging en de bevestiging van het evangelie._

Wij allen die in vriendschap met God leven, dragen zoals de leerlingen van Paulus de éne, de eigenlijke genade in ons, die is, _het delen in de goddelijke natuur_. In ons woont God krachtens die heiligmakende genade. Dit brengt onder ons een speciale eenheid tot stand, dit verbindt ons allen en maakt ons allen één in Jezus Christus. Daarom staan wij allen elkander zeer na, en heeft ieder van ons recht op de belangstelling, het gebed en de liefde van anderen, maar ook de plicht tot wedergave.

De genade van Paulus is ook en in een biezondere betekenis _zijn apostolaat_. Zijn gelovigen hebben hem hun liefde getoond, zij hebben zich één met hem gevoeld terwijl hij in de gevangenis was, maar zij hebben ook deel genomen aan de verdediging en de bevestiging, de verspreiding en de verdieping van het woord Gods. Zij delen in zijn genade en zijn roeping van het apostolaat.

_Wij allen_ hebben een apostolische taak. Wij zijn als christenen één met elkander, maar wij hebben een roeping ten opzichte van allen, om namelijk allen zo mogelijk te doen delen in de heilsgenade, in de waarheid en in de liefde van Jezus Christus. Hij bevestigt nog eens uitdrukkelijk dat het waarachtige liefde is die hij voor hen voelt met de woorden: _God is mijn getuige, hoe ik met de hartelijke liefde van Christus Jezus naar u allen verlang_. (Fil. 1:6-8)

2\. Dan volgt zijn gebed; Paulus kan vanuit de gevangenis niets anders voor hen doen dan bidden.

_En ik bid dat uw liefde steeds meer moge winnen aan kennis en zedelijk inzicht, om scherp het goed van het kwaad te onderscheiden._

Hij vraagt dat zij nauwgezet zullen zijn in de plichtsbetrachting; dat God hen een toename moge verlenen van geestelijke kennis en inzicht in zedelijke waarden. Het gebrek aan deze wijsheid, aan dit inzicht en dit begrip voert tot dwaling, de dwaling op haar beurt voert tot afdwaling en zonde; tot het vergeten van zijn eigen heilige roeping en de hoogste plichten van de liefde.

_En dat Gij op de dag van Christus rein en onberispelijk moogt zijn._

Weer noemt Paulus _de dag van Christus_: de glorievolle wederkomst van de Heer, die wij allen, hetzij als stervelingen of na dit leven zullen mee maken, waar wij allen heen trekken als naar de uiteindelijke overwinning van zijn glorie.

_Dat gij rein en onberispelijk moogt zijn._

Hij gaf en Hij geeft ons zoveel kansen om tot grote reinheid te geraken. Het zijn inwendige aansporingen, het is zijn evangelie dat tot ons spreekt, het zijn de sacramenten die in ons werken, het is zijn heilige tegenwoordigheid in ons.

_Beladen met de vrucht van de gerechtigheid die door Jezus Christus is verworven tot eer en glorie van God._ (Fil. 1:9-11)

_Beladen met de vrucht der gerechtigheid_, we kunnen het van onszelf haast niet voorstellen. Toch vraagt Sint Paulus dat voor zijn gemeente en wij bidden en vragen het in oprechte liefde voor elkander, omdat wij allen één zijn in Christus, wij, de ranken op de wijnstok.

En wij mogen vertrouwen dat wij door Hem, door Jezus Christus, ondanks alles eens _beladen zullen zijn met de vrucht der gerechtigheid op de dag van zijn komst_. Hij zelf zal die vrucht in ons bewerken, Hij zal ze ons geven als wij vertrouwen, Hem beminnen en de evenmens liefhebben.

De ware liefde toont zich door liefdevolle gezindheid en door de daad.

Wij kunnen zoveel voor anderen doen door onze liefdevolle, diep-christelijke gevoelens die wij inwendig aankweken en versterken met Gods genade en die zich uitwendig openbaren in vriendelijkheid en belangstelling, in hartelijke bejegening en dienstbaarheid.

Wij mogen wel bidden, en vurig bidden voor elkander opdat Gods genade in ons allen mag voltooien wat Hij zelf in ons begonnen is; en opdat Hij ons eens die ware en hoge heiligheid moge geven tot zijn eeuwige eer en glorie en tot ons aller geluk.
