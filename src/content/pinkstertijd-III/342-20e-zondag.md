---
path: /342
title: '342: 20e ZONDAG NA PINKSTEREN'
tag: pinkstertijd-3
content: ../styling.md
sortIndex: 342
---

## De werking van het geloof

De evangelist verhaalt, dat Jezus opnieuw te Kana in Galilea kwam, waar Hij water in wijn veranderd had. Er wordt dus duidelijk gezinspeeld op de wondermacht van Jezus. Bij dit nieuwe bezoek aan Kana gebeurde er iets heel anders. Een hofbeambte kwam naar de Meester toe en verzocht Hem zijn zoon te komen genezen, die al stervende was. In plaats Van medelijden of toezegging ontvangt de vader van het stervende kind een soort verwijt. Het was een verwijt dat, zeer algemeen bedoeld, toch duidde op het gebrek aan geloof dat Jezus overal ontmoette: _Als gij geen tekenen en wonderen ziet, gelooft gij niet._

De vader laat zich niet uit het veld slaan. _Heer, kom toch,_ zegt hij, _eer mijn kind dood is. Uw komst, uw macht zijn zo dringend nodig. Mijn kind is in levensgevaar._

En, alsof Jezus slechts zijn geloof op de proef had willen stellen, antwoordt Hij nu: _ga, uw zoon leeft_. (Joh. 4:46-53)

1\. Jezus liet duidelijk zien, dat Hij geloof verwachtte. Als er geen geloof is, kan Hij niets doen. Dit geloof in Christus is voor ons een geschenk van God; het is tegelijk de voorwaarde, om naar Christus te kunnen gaan en alles van Hem te kunnen ontvangen: _Niemand kan tot Mij komen, tenzij het hem door mijn Vader gegeven is._ (Joh. 6:66)

Het is geen vrucht van het verstand, en geen bewijs van vernuft: _uw geloof moet niet rusten op wijsheid van mensen, maar op Gods kracht_. (1 Kor. 2:5)

Het geloof _maakt ons toegankelijk voor de dingen_ van de hemel; het heeft een geheel eigen waardeoordeel en geeft een nieuwe v√®r reikende wijsheid. Het verheft ons boven het aardse, zonder iets van het aardse te verachten. Het veronderstelt een zekere mate van deemoed en de erkenning, dat het menselijk verstand de goddelijke dingen niet aan kan.

_De verstandsmens aanvaardt niet, wat van Gods Geest komt, want het is hem een dwaasheid._ (1 Kor. 2:14)

Alleen in geest van geloof kan men uitzien naar het bovenwereldlijke, en oog hebben in de wereld voor Gods werk en zijn voorzienigheid.

_In Gods kracht wordt gij door het geloof behouden om tot een zaligheid te geraken, die gereed ligt voor haar openbaring op het einde der tijden._ (1 Petr. 1:4)

Nooit zal de mens boven zijn omgeving uitstijgen, als hij zich niet met iets groters in verbinding stelt door het geloof. Het geloof verbindt hem met God, met de eeuwigheid en het oneindige.

2\. Het geloof betekent weinig, als het niet die richting aan het leven geeft.

Aan het geloof ontlenen wij de eigenlijke waarde van ons bestaan op aarde en de vaste koers naar het hogere. Juist door het geloof verheffen wij ons boven onze zwakheden en de verleidingen van de wereld.

_Wat uit God is geboren, overwint de wereld. En dit is de overwinning die zegeviert over de wereld: ons geloof._ (1 Joh. 5:4)

Deze definitieve levensrichting, deze vaste koers, is niet te handhaven zonder veel zelfoverwinning. Wij zijn aan ons zelf overgelaten, en zo gemakkelijk geneigd de weg van de minste weerstand te kiezen. De weg langs de helling naar beneden is aantrekkelijk: de weg naar boven kost vaak strijd. Principieel zijn standpunt bepalen is niet eenvoudig, vooral niet, als onze beginselen doorgevoerd en gehandhaafd moeten worden tegen heersende opvattingen of misbruiken in.

Toch leert het geloof ons onaantastbare beginselen. Daartoe behoort de eer van God en Jezus Christus, de waarheid van de Kerk, de liefde voor de mensen, het respect voor iemands persoon en overtuiging, de deugd van kuisheid en huwelijkstrouw, de stipte rechtvaardigheid. _Moogt gij... de goede strijd blijven strijden,_ zo schrijft Paulus, _in het bezit van het geloof en van een goed geweten. Sommigen hebben dit van zich afgestoten en daardoor schipbreuk geleden in het geloof._ (1 Tim. 1:19) Van de vader, die door zijn geloof het wonder had verkregen en bij zijn thuiskomst zijn zoon genezen vond, staat geschreven: hij geloofde, hij en geheel zijn gezin. Hij was voorgoed voor Christus gewonnen.

_O Jezus, die van mij standvastigheid en eerlijkheid vraagt in mijn geloof, geef mij de kracht ter liefde van U steeds mijn geloof ten volle te beleven. Laat mij _in het geloof aan U en in een grote liefde tot U_ eens uit dit leven scheiden: ik weet, dat ik dan U voor eeuwig zal mogen ontmoeten in de hemel. Amen._
