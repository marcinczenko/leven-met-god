---
path: /347
title: '347: VRIJDAG NA DE 20e ZONDAG'
tag: pinkstertijd-3
content: ../styling.md
sortIndex: 347
---

## Verleen ons, wij smeken het U

Zeer dikwijls komen deze woorden voor in de gebeden van de kerk. Wij worden voortdurend onderricht in het vragen. God smeken is een groot stuk van het godsdienstig leven, want met het smeekgebed raakt het onze diepste overtuigingen.

_Al wat gij in uw gebed met geloof zult vragen, zult gij verkrijgen._ (Matt. 21:22) In de schrift wordt zeshonderd maal over de verhoring van het gebed gesproken. Dan moet het smeken en de daarop volgende verhoring wel iets zeer gewichtigs zijn.

1\. God wil gebeden worden opdat de mens zich bewust zou blijven van zijn volkomen afhankelijkheid: God kan alles doen en alles geven maar ik, zwak en sterfelijk mens kan uit mij zelf niets bereiken. Ik heb Gods goedheid en Gods werkdadige hulp voortdurend nodig.

God heeft grote beloften toegezegd aan het gebed. _Veel vermag het krachtdadig gebed van de rechtvaardige._ (Jak. 5:16)

Maar er wordt bij dit gebed een grote oprechtheid en een werkelijk vurige wil gevraagd. Dat is toch vanzelfsprekend. Kan God een gebed ernstig nemen wat wijzelf niet ernstig nemen? Wat wij aanbieden zijn dikwijls niet meer dan vluchtige wensen. Men zegt dat minstens negentig van de honderd gebeden die dagelijks naar de hemel worden gezonden, dergelijke "wensen" zijn, maar geen ernstig gemeende gebeden, waar een verlangende, vurig biddende ziel achter staat. En zo vaak is het vertrouwen geheel afwezig of blijft het bij een _vaag_ vertrouwen. _Dit is het vertrouwen dat wij op Hem stellen: wanneer wij iets vragen overeenkomstig zijn wil, dan luistert Hij naar ons. En wanneer wij weten, dat Hij naar ons luistert, wat we ook vragen, dan weten we ook dat we verkrijgen, wat we Hem hebben gevraagd._ (1 Joh. 5:14,15)

Het is een voorrecht en een biezondere grote genade, veel en vurig te kunnen bidden. Maar van onze kant dienen wij dan toch waakzaam te blijven dat wij bidden _overeenkomstig zijn wil_, dus met een goede gesteldheid en vragend om datgene wat nuttig is voor ons heil of voor dat van anderen.

2\. Juist bij de zielen die dichter tot God genaderd zijn, dringt vaak het besef door, dat alles louter goedgunstigheid is van God.

_Neen, niet op grond van onze werken, maar om uw grote barmhartigheid leggen wij ons gebed voor U neer._ (Dan. 9:18)

Het eerste waar wij om behoren te vragen is het trouw vervullen van Gods wil in ons leven. Daarom zal een priester bidden om heilig en waardig zijn bediening te mogen uitoefenen; om ten dienste te staan in wijsheid voor iedereen die zijn hulp inroept en d√†n ten dienste te staan _met grote liefde_. Ieder ziet dat Gods genade, dus de innerlijke wijsheid en gloed, _verkregen door het gebed_, hieraan niet vreemd zijn.

Maar men kan iets dergelijks bepaald zeggen van iedere kloosterling en van iedere leek met zijn vaak zo overstelpende en angstige zorgen.

_Komt iemand van u wijsheid te kort... (wie zou durven zeggen: ik kom geen wijsheid te kort?)... hij vrage ze aan God, die ze aan allen verleent, eenvoudigweg en zonder verwijt; dan zal ze hem geschonken worden. Maar hij moet vragen met geloof en zonder te weifelen; want wie weifelt gelijkt op een golf van de zee, die door de wind wordt bewogen en heen en weer wordt geslingerd. Zo iemand toch verbeelde zich niet, dat hij iets van de Heer zal ontvangen._ (Jak. 1:5-7)

_Heer, geef mij een groot verlangen om te bidden opdat ik uw genaden in groter overvloed moge ontvangen. Leer mij bidden met vertrouwen, met onwankelbaar, diep gelovig vertrouwen, steunend op uw almacht, uw wijsheid en uw goedheid. Dan zal ik in de vreugde van mijn verhoring U nog meer liefhebben en trouwer dienen. Amen._
