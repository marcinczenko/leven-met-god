---
path: /326
title: '326: VRIJDAG NA DE 17e ZONDAG'
tag: pinkstertijd-3
content: ../styling.md
sortIndex: 326
---

## Zijn hulp

_Toen Hij eens aan de oever van het meer van Genesareth stond, drong de menigte op Hem aan, om het woord Gods te horen._ (Luk. 5:1) 

Stel u dat eens voor: de menigte drong op Hem aan; zij staan zo dicht opeengepakt bij Hem dat Hij moest wijken, zij dreigen Hem in het water te dringen. En deze keer was het niet om een wonder, het ging niet om vermenigvuldiging van broden of om de genezing van een blinde, zij wilden alleen het woord Gods horen, zegt de evangelist. Zij hebben begrepen dat dit belangrijk is, zelfs dat het noodzakelijk is... zij willen naar Christus luisteren. Wat heeft de Meester met veel liefde gegeven wat zij nodig hebben. Hij was in een bootje gestapt en een weinig van de oever verwijderd klonk zijn stem over het water, terwijl allen Hem nog beter dan anders konden zien.

Dring ik aan op Christus... om Hem te horen? Heb ik behoefte aan zijn woord van wijsheid en van liefde? Wat zou het mijn ziel goed doen als ik Hem meer hoorde, als ik dus meer luisterde. Mocht de heilige Geest mijn ziel meer begerig maken en meer ontvankelijk voor het Woord...

1\. Simon en zijn gezellen hadden de gehele nacht gevist maar niets gevangen.

De Meester had het zo beschikt: de leerlingen en wij zouden nog eens de kostbare les mogen leren van het _zonder Mij kunt gij niets doen_. Want dat vissen van Petrus en de anderen was een beeld van ons getob in de nacht van dit leven. Wij proberen zo ijverig veel te doen, veel tot stand te brengen voor God en... voor onszelf. Maar het is tot nu toe misschien wel één hopeloze mislukking geweest!

Zullen wij het nooit begrijpen? Zonder Hem... gaat het niet. Hij is de Meester, de onvergelijkelijke, maar ook de onvervangbare Meester. _Meester, we hebben de gehele nacht gewerkt en niets gevangen._ Misschien moeten wij het nog wel zeggen als ons levenseinde nadert. We hebben nog steeds niets. _Maar op uw woord zal ik het net uitwerpen._

Op _zijn_ woord; we kunnen er op vertrouwen.

Nu zijn we wel gedwongen tot nederigheid, tot grote bescheidenheid. Petrus had niet een paar visjes gevangen, maar helemaal niets. Zou de Meester het wonder wel gedaan hebben als hun eigen vangst tenminste gedeeltelijk geslaagd was?

2\. _...Ze vingen zoveel vis, dat het net ervan scheurde._ De vangst zal overvloedig zijn, als Hij het wil.

Er was diepe nederigheid, totale afhankelijkheid bij de apostelen. Ze doen het op zijn woord, in zijn gezelschap, ze vertrouwen alleen op Hem.

Petrus weet het als vakman zo goed: hier _zit_ geen vis. Wij weten het zo goed: er is geen deugd in mij, er is bij wijze van spreken zelfs voor God geen eer aan mij te behalen.

Maar dan komt... het wonder. Komt het ook bij mij? Als er één gesteltenis is die wonderen verkrijgt - ze gebeuren nog altijd, vooral in de morele orde, die de voornaamste is - dan is het wel een groot, een absoluut vertrouwen, dat als keerzijde heeft, een diepe nederigheid, bewustzijn van eigen onmacht, onkunde en ellende.

Petrus viel de Meester voor de voeten met de woorden: _ga weg van mij Heer, want ik ben een zondig mens_. Zijn spontane natuur dreef hem tot de bekentenis. Hij zag weer eens klaar voor ogen: de goddelijke almacht van zijn Meester en zijn wonderlijke goedheid; hij voelde zich gegrepen door het bovennatuurlijke, en wilde zijn onwaardigheid erkennen... _Heer ik ben een zondig mens._ Maar Hij sprak: _vrees niet, van nu af aan zult gij mensen vangen_. (Luk. 5:1-11) Dat is de goddelijke belofte, die ons tegelijk de betekenis van het wonder verklaart. En onder de invloed van zijn genade: _verlieten zij alles en volgden Hem._

Ook ik heb iets te verlaten... ik moet Hem méér volgen dan ik tot nu toe deed.

_Jezus ik vertrouw op U, kom mijn zwakheid en mijn armoede te hulp om uwe zo diep-menselijke goedheid. Amen._
