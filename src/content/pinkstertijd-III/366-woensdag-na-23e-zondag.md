---
path: /366
title: '366: WOENSDAG NA DE 23e ZONDAG'
tag: pinkstertijd-3
content: ../styling.md
sortIndex: 366
---

## Christus kennen

Het is onjuist te beweren, dat iemand die het goede heeft leren kennen, dat goede ook in zijn leven zal beoefenen. Iedereen weet dat het leven volgens de richtlijnen van het evangelie vaak veel zelfoverwinning vraagt. Maar de weg naar het goed en heilig leven ligt niet allereerst in de kennis van wat goed en kwaad is, al is een zekere mate van kennis en inzicht ook hier onmisbaar. 

1\. Wie Christus, die ons door God gegeven is, kent als de weg, de waarheid en het leven, zal veel gemakkelijker komen tot nastreven van het goede. De persoon van Jezus Christus alsook zijn leer, zijn zo boeiend, dat men gaarne meegaat met zijn overtuiging; men volgt iemand welwillend, als men hem liefheeft. En zo is Hij de natuurlijke weg voor ons naar een steeds beter en een Godwelgevalliger leven. Wij moeten echter Christus leren k√®nnen om daardoor tot vuriger liefde voor Hem te geraken; innige liefde zal van zelf voeren tot navolging van zijn voorbeeld.

_Alles houd ik voor schade,_ zegt Paulus, _omdat de kennis van Christus Jezus, mijn Heer, alles te boven gaat._ (Phil. 3:8)

Heeft Jezus zelf ons niet gezegd, dat Hij het licht van de wereld is en _wie Mij volgt, wandelt niet in de duisternis_? (Joh. 7:12) Hem kennen en Hem volgen dat is geheel ons leven en de verbinding van het eerste en het tweede wordt mogelijk gemaakt door de liefde. _Dit nu is het eeuwig leven,dat wij U kennen, de enig waarachtige God en Hem die Gij gezonden hebt, Jezus Christus._ (Joh. 17:3)

Wie zich op kennis van Hem toelegt, zal zich van zelf aan allerlei dwaasheid en schijnwijsheid onttrekken. En het valt niet te ontkennen dat de dwalingen ons als het ware dagelijks worden aangeboden en aangeprezen. Ligt daar zelfs niet een __groot__ gevaar? Het is grote wijsheid, Jezus te volgen, maar dan is het ook grote wijsheid Jezus te leren kennen om Hem te kunnen volgen.

_Weest op uw hoede opdat gij niet door dwaling der goddelozen wordt meegesleept en aan eigen vastheid verliest. Neemt liever toe in genade en kennis van Jezus Christus, onze Heer en Verlosser._ (2 Petrus 3:18)

2\. De kwestie is voor ons wellicht nog: hoe kom ik tot die kennis, tot die allesovertreffende kennis, waarvan Sint Paulus spreekt? Een van de voortreffelijkste middelen tot het verwerven van die kennis is het gebed, de inkeer naar binnen. Maar die ingekeerdheid zou weinig baten, als zijn genade ons niet te hulp kwam. Hij leeft in ons hart door de genade, dat wil zeggen, wij dragen reeds het goddelijk leven in ons. Hij zal ons ook helpen en steunen en verlichten, als wij verlangen meer kennis van Christus te verkrijgen. _Hij heeft het licht ontstoken in onze harten, opdat van daar de kennis van Gods heerlijkheid, die op Christus' aangezicht ligt, naar buiten zou stralen._ (2 Kor. 4:6) Hij werkt in ons, Hij verlicht ons: Hij helpt ons om Hem te leren kennen: _Ik ken de mijnen en de mijnen kennen Mij._ (Joh. 10:14)

Dit verlangen om Christus te leren kennen geeft reeds een andere wending aan ons leven. Als wij Hem zo op prijs stellen, gaat er reeds liefde en goedheid voor anderen van ons uit. _Hieraan zullen allen erkennen dat gij mijn leerlingen zijt, wanneer gij elkander liefhebt._ (Joh. 13:35) Dat is de uitstraling van Gods heerlijkheid, zegt Paulus. _Mogen zij,_ zo zegt hij elders, _in liefde verenigd, tot de volste rijkdom van inzicht komen; tot de kennis van Gods heilsgeheim, tot de kennis van Christus in wie alle schatten verborgen zijn van wijsheid en kennis._ (Kol. 2:2)

_Geef mij, Heer Jezus, een innig verlangen U te leren kennen en moge de vermeerdering van kennis, die uw goedheid mij zal geven, mij brengen tot steeds waarachtiger liefde. Amen._
