---
path: /324
title: '324: WOENSDAG NA DE 17e ZONDAG'
tag: pinkstertijd-3
content: ../styling.md
sortIndex: 324
---

## Leven met God I

Bij alle verlangens het menselijk leven op aarde zo zuiver mogelijk te zien en het zijn edelste vorm te geven, dus naast de streving om tot de praktische verwezenlijking te komen van hoge morele eisen, mag men de eerste bron en het laatste doel daarbij niet uit het oog verliezen.

1\. Die eerste bron en het laatste doel is God zelf. Het leven met God, het vertrouwelijk omgaan met God, ligt ten grondslag aan allerlei verheffing en loutering van ons zedelijk levenspeil. Wat wellicht belangrijker is te weten: iedere streving naar heiligheid of deugd of wat men in die richting ook pleegt te zoeken, loopt vast, als men éérst niet God in het oog houdt. En het is niet voldoende, God te erkennen als laatste doel of als eerste oorzaak van alles, we moeten werkelijk overtuigd zijn dat Hem rechtens de eerste plaats toekomt in al onze gedachten - en in onze gehele gevoelswereld. In het geestelijk leven behoort men zich meer met God dan met zichzelf bezig te houden. Men mag zich niet in het eigen ik absorberen (wat o zo gemakkelijk gebeurt) want dan vervalt men spoedig tot een soort gemaaktheid en onnatuurlijkheid en men stelt zich bloot aan de verblindende voldoeningen van de eigenliefde. Men verliest het enig-noodzakelijke uit het oog: men komt niet tot onthechting, dus niet tot geestelijke vrijheid, en zo groeit men niet op, maar valt telkens terug op het eigen ik.

Op die manier sluit men zich op in een zeer enge kring; geen wonder dat men zich dan stoot, voortdurend stoot aan al de onvolmaaktheden, al de tegenstrijdigheden, aan al de illusies, al de hartstochten van zijn eigen wezen, zoals een wilde vogel tegen de tralies van zijn kooi vliegt. De ziel verbloedt aan geestelijke wonden, die haar uitputten en haar vlucht naar omhoog verhinderen.

Veel vrijer leert zij ademen, in een veel groter ruimte kan zij zich bewegen als zij Gods oneindigheid zoekt in plaats van de nauwe gevangenis van het ik. In God ontdekt zij weldra een object voor haar gedachten dat werkelijk de moeite waard is er zich mee bezig te houden en waarin zij totaal kan opgaan. Daar ontmoet zij een schoonheid die nooit is uitgebloeid en nooit verveelt, nooit eindigt. Daar ontmoet zij een volmaaktheid die richtsnoer tot handelen kan zijn en tegelijk haar verlangens bevredigt. (P. Faucillon)

2\. Het is een weldaad voor ons, dikwijls onze gedachten op God te richten, in liefdevolle beschouwing voor zijn goedheid en schoonheid, in vertrouwen en overgave.

Maar de eerste reden om aldus te handelen is wel deze dat zijn oneindige goedheid en schoonheid, zijn boven alles verheven voortreffelijkheid dat vraagt. Het is dus passend - daar wij geschapen zijn om God boven alles lief te hebben - dat wij dikwijls aan Hem denken, over Hem nadenken, juist om Hem des te meer te kunnen beminnen.

Er is zoveel wat onze gedachten herhaaldelijk naar God kan voeren. Hij openbaart zich voor ons natuurlijk verstand in de schoonheid, de bekoorlijkheid van zijn schepping; Hij openbaart zich in zijn Kerk, in zijn voor ons mensgeworden Zoon, en in de heilige schrift.

Het is waar dat er enige toeleg wordt verondersteld, enige inspanning en goede wil om in dat alles God te _leren_ ontmoeten. Maar in feite is het zeer goed mogelijk. God láát zich grijpen; Hij vraagt de liefdevolle aandacht van ons mensen, tot zijn eer (want we kunnen niet anders dan Hem prijzen overal waar wij Hem vinden), maar ook tot ons geluk. Er straalt vanuit het goddelijk wezen altijd licht en liefde.

Nu heeft Hij zich in zijn goedheid nog op een zeer biezondere wijze meegedeeld. Hij deed ons geheimen kennen die wij met het natuurlijk verstand alleen, nooit zouden hebben achterhaald. Ook nu - na die biezondere openbaring - blijft veel voor ons verborgen. God bewoont _een ontoegankelijk licht_, maar Hij is ons wel op geheel speciale wijze nabij gekomen.

De genade van het geloof is een onovertroffen weldaad; daardoor wordt het mysterie toegankelijk, al blijft het een mysterie. Bidden om geloof is bidden om genade, om een voortreffelijke gunst. Daarnaast staat de ereplicht, wat God ons openbaarde zo goed mogelijk te kennen, te trachten daarin steeds dieper door te dringen.

Dan nog zal St. Jan van het Kruis ons leren, is het een voorrecht te mogen beseffen dat God de oneindig-grote volmaaktheid en souvereiniteit is, die volstrekt onomvatbaar, op oneindige wijze ons klein menselijk vermogen te boven gaat. Er is altijd oneindig veel meer van Hem te kennen en te weten, dan wij in feite kennen en weten.

Maar de invloed van zijn liefde voor ons op geheel ons wezen en van onze liefde tot Hem, is verheffend en transformeert ons.

_O God, die mij uit liefde hebt geschapen en naar U toe hebt getrokken, maak mij steeds meer vatbaar voor uw liefde en laat de liefde tot U, de grootste hartstocht van mijn leven zijn. Amen._
