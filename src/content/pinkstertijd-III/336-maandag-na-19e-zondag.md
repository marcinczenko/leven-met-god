---
path: /336
title: '336: MAANDAG NA DE 19e ZONDAG'
tag: pinkstertijd-3
content: ../styling.md
sortIndex: 336
---

## De leer van de Meester

Het is altijd weer de moeite waard, ons te bezinnen op de waarde van het christendom. De waarde van het christendom ligt voor een groot deel vervat in de wijsheid, in de leer van Jezus Christus. Als wij zijn leer _hoog waarderen_, zullen wij gemakkelijker te bewegen zijn die ten volle op ons leven toe te passen.

_Alwie uit de waarheid is,_ zegt Christus, _luistert naar mijn stem._ (Joh. 18:17)

Wie door God naar Christus wordt gedreven, dus reeds onder de invloed staat van Gods leiding en Gods wijsheid, luistert naar Jezus Christus. Het getuigt ook van bovenaardse verlichting, als Petrus uitroept: _Heer, tot wie zouden wij gaan? Gij hebt de woorden van het eeuwig leven._ (Joh. 6:68)

1\. Christus is zelf overtuigd, dat Hij de voltooiing van de waarheid, de nadere en volledige openbaring kwam brengen. _Ik ben geboren en in de wereld gekomen, juist om te getuigen voor de waarheid._ (Joh. 18:37) _Wat Wij weten, spreken Wij, en Wij getuigen wat Wij hebben gezien._ (Joh. 3:11)

Parallel met zijn persoonlijke overtuiging, dat zijn leer de waarheid is, loopt de waarschuwing van de Meester, dat men die leer met nederigheid, met volgzaamheid tegenover God, moet aanhoren. Pas dan wordt de waarheid doorzichtig. _Mijn leer is niet van Mij, maar van Hem, die Mij gezonden heeft. Zo iemand bereid is zijn wil te volbrengen, dan zal hij weten, of die leer uit God is of dat Ik spreek uit Mijzelf._ (Joh. 7:16,17) De heilige Geest moet in ons die ontvankelijkheid scheppen en dat hevig verlangen om alles, wat Jezus leerde, volledig in ons op te nemen. Persoonlijke medewerking is echter aan die genade van de heilige Geest niet vreemd. _Geloof in Christus,_ zegt Augustinus, _om Christus te leren begrijpen._

_De mond van Christus,_ zegt dezelfde heilige, _dat is het evangelie. Hij zetelt in de hemel, maar Hij spreekt onophoudelijk op aarde._

Dat geeft ons veiligheid: begerig en met liefde naar Jezus Christus luisteren.

_Een ieder die deze woorden van Mij hoort en ze in beoefening brengt, zal gelijk zijn aan een wijze man, die zijn huis bouwde op de rots... Maar wie deze woorden van Mij hoort, doch ze niet in beoefening brengt, zal gelijk zijn aan een dwaze man, die zijn huis bouwde op het zand._ (Matt. 7:24-26)

2\. Men kan zich de leer van Christus maar moeilijk eigen maken, tenzij men op de eerste plaats die leer vaak hoort, leest en overdenkt; op de tweede plaats wanneer men probeert zijn leven daarnaar in te richten; en op de derde plaats bidt om de genade, de goddelijke hulp, om steeds dieper in Jezus' wijsheid te mogen doordringen. _Niemand mag een ander fundament plaatsen, dan wat gelegd is: en dat is Jezus Christus._ (1 Kor. 3:11)

_Een voorname prikkel tot leren,_ zegt de heilige Ambrosius, _is de grote naam van de Leraar._

Het volgen van Jezus' leer is geen vernedering, maar verheffing; men daalt niet af, maar men stijgt op. Zijn leer te kennen is een groot voorrecht, en nog gelukkiger is hij, die tracht die leer ook werkelijk tot richtsnoer te nemen van zijn dagelijks in- en uitwendig leven.

_De onderwerping van zijn verstand aan Christus is voor de mens geen daad van lage slavernij, maar een daad, die volstrekt overeenkomt, zowel met zijn verstand, als met zijn aangeboren hoogheid. Immers, vrijwillig geeft hij zich gewonnen aan het gezag, niet van een of ander mens, maar aan het gezag van God, zijn Schepper en de Koning van allen, wiens onderdaan hij is krachtens de natuurwet._  
_Hij laat zich ook niet aan banden leggen door de meningen van een menselijk leermeester, maar door de eeuwige en onveranderlijke waarheid. Zo bereikt hij het goed, dat het natuurlijk voorwerp is van zijn verstand en tegelijk zijn vrijheid._ (Leo XIII)

_O Jezus, leer mij hoe ik mij in uw school moet gedragen. Geef mij een groot verlangen naar de wijsheid van uw leer, en een oprechte bereidheid volgens die leer te leven._  
_Laat mij dikwijls met U over uw evangelie spreken, en het dagelijks in mij opnemen; al zou het slechts iedere dag één gedachte zijn; opdat mijn geest steeds meer van uw wijsheid moge worden vervuld. Dan zal ik de rechte weg naar God door het leven gaan en tot steeds vuriger liefde komen voor U. Uw genade moge dat in mij bewerken. Amen._
