---
path: /335
title: '335: 19e ZONDAG NA PINKSTEREN'
tag: pinkstertijd-3
content: ../styling.md
sortIndex: 335
---

## Zij wilden niet komen

Het evangelie van vandaag tekent het altijd weer actuele tafereel van de menselijke ondankbaarheid tegenover God. (Matt. 22:1-14)

_Het rijk der hemelen is gelijk aan een koning, die een bruiloftsmaal gaf voor zijn zoon._

De Koning is God de Vader; de Zoon, Jezus Christus, is het Woord, dat voor ons is mens geworden. Hij heeft de menselijke natuur tot bruid genomen om haar te redden en te heiligen. Alle mensen worden uitgenodigd om aan te zitten aan dit goddelijke bruiloftsmaal, om daar het eeuwig geluk te vinden.

1\. Nu doet zich het vreemde verschijnsel voor, dat zeer velen _niet willen komen_. Sommigen luisteren zelfs niet naar de uitnodiging. Zij geloven niet, stellen zelfs geen onderzoek in of het geloof in de Zoon van God, Jezus Christus, op waarheid berust, zij gaan onverschillig verder op hun levensweg. Zij laten zich meeslepen door aardse belangen; verreweg de meesten zijn diep verzonken in een zeer materialistische levensbeschouwing.

_Maar zij sloegen er geen acht op en gingen huns weegs; de een naar zijn hoeve, de ander naar zijn zaken._ Wat van de aarde is, vervult hun hoofd en hart; zij bekommeren zich om niets van hetgeen daar buiten ligt. Anderen nemen een zeer vijandige houding aan: de dienaren die de uitnodiging overbrengen, worden gegrepen en gedood. Zo ging het met Johannes de Doper, zo met de profeten en met de apostelen.

Hiermede eindigt het verhaal van de mishandeling der dienaren. Maar wij weten, dat de geroepenen zelfs de Zoon van God niet gespaard hebben.

De barmhartigheid van God kent geen grenzen. Hij biedt niet alleen de waarheid aan in het geloof, Hij nodigt ons uit om deel te nemen aan de eucharistische maaltijd, waar het Lam van God voor ons geslacht wordt en zichzelf als voedsel geeft. De dood van Jezus wordt ons leven.

Zó goed is God. Laten wij ons nu afvragen, of wijzelf wel voldoende beantwoorden aan Gods voorkomende genade. Heb ik een grote liefde voor mijn geloof? Probeer ik door vurig gebed, door liefde voor het evangelie, mijn dankbaarheid aan God voor deze gave te doen zien? En wat werkt de heilige communie, mijn dagelijkse heilige mis die ik bijwoon of opdraag, in mij uit? Waardeer ik de mogelijkheid, Jezus dikwijls te ontvangen? Leef ik werkelijk van Jezus in zijn heilig Sacrament?

2\. De goddelijke Meester bedoelde vooral in dit verhaal zijn teleurstelling uit te drukken om het feit dat het uitverkoren Joodse volk niet naar Hem luisterde. Maar zijn woorden hebben tegelijk betrekking op iedere persoonlijke roeping. Of het nu gaat over het priesterschap, het kloosterleven, het apostolaat in de wereld of over welke zending of opdracht ook, die ons door God is toevertrouwd, altijd wordt oprechte bezinning, grote toewijding en het vereiste bruiloftskleed gevraagd.

Het is niet moeilijk in te zien, dat men aan Gods roeping nooit beantwoordt als men slechts zakelijk uitvoert wat wordt gevraagd.

_Geven_ vraagt altijd weer het hart, dus de volkomen toewijding, de zuivere intentie. En meer speciaal vraagt Hij, dat men de deugd en de genaden zal trachten te verwerven die voor iedere roeping in het biezonder nodig zijn. Uniformen en decoraties verbergen voor Hem nooit de eigenlijke gezindheid van het hart.

Het beantwoorden aan een roeping vraagt toeleg, overgave, en dat, zolang de roeping duurt, gewoonlijk dus het gehele leven. Iedere dag opnieuw wordt een beroep gedaan op onze inspanning en offervaardigheid, en nog meer op onze blijdschap en onze liefde.

Wie deze gaven niet meebrengt, zal niet slagen in zijn levensopdracht. Vandaar dat de Meester er aan moest toevoegen: _velen zijn geroepen, maar weinigen zijn uitverkoren_.

_O Jezus, help mij in mijn dagelijkse bereidheid, U dàt te geven, wat Gij van mij verwacht. Geef mij de blijdschap in mijn roeping, geef mij de volkomen overgave, die de vrucht is van uw liefde. Dat ik door uw hulp niet alleen geroepen, maar ook uitverkoren moge zijn. Amen._
