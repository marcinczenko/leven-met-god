---
path: /355
title: '355: ZATERDAG NA DE 21e ZONDAG'
tag: pinkstertijd-3
content: ../styling.md
sortIndex: 355
---

## Ijver

Het is goed voor ons als wij van tijd tot tijd eens horen dat de ijver, de toeleg in onze opgang naar God, onmisbaar is.

1\. Wie enigszins delen mag in de wijsheid van de heilige Geest en dat betekent: in wie de Geest voortdurend werkt, wie onder zijn heiligende invloed blijft, bespeurt zeer dikwijls in zich de zucht en het heilig verlangen naar het altijd-betere. Hij vergeet ook niet (is zich daarvan telkens opnieuw bewust): _dit is Gods wil: uw heiliging_. (1 Tess. 4:3)

Van Jezus zelf staat in de schrift deze wonderbaar-eenvoudige en toch zo krachtige waardering geschreven: _Hij heeft alles wel gedaan: doven deed Hij horen en stommen spreken._ (Mark. 7:37)

Hij heeft op voortreffelijke wijze de taak vervuld die de Vader Hem had toevertrouwd, zodat zij die aanvankelijk niet wilden horen, toch geluisterd hebben naar Gods stem, en zij die Gods lof niet meer verkondigden, onuitputtelijk werden in het prijzen van Gods heerlijkheid. Hij heeft het mensdom tot in zijn diepe wortels gezuiverd en geheiligd.

Zeker komt deze goedkeuring alleen Christus toe, omdat zijn zorg, zijn toeleg, zijn volstrekte overgave aan het toevertrouwde werk zonder meer volkomen waren, zelfs bovenmenselijk heilig en oprecht.

Het is eigenlijk niet voldoende dat wij _het goede_ doen: er wordt van ons gevraagd, dat wij het goede _goed_ doen.

Waar de waarachtige liefde ons drijft en wij steunen met groot vertrouwen op de genade, op de hulp van Jezus Christus, zullen wij vanzelf er naar verlangen alles te mogen doen met zorg, met toeleg, met grote aandacht en zorgvuldigheid. Met andere woorden, wij zullen er naar verlangen dat _alles wordt gedaan met ijver_. Dit is waar voor de huismoeder en voor de religieuse verpleegster, maar ook voor de student, de zakenman of de burgemeester. Het geldt voor allen. Wat de waarachtig heiligen van het gros der stervelingen onderscheidt, is niet het gewicht van hun ondernemingen of van hun werk, het is niet de belangrijkheid van de plaats die zij innemen in Gods Kerk, maar de volmaakte toeleg die zij aanwenden bij het vervullen van al _hun plichten van staat_, ook van de meest eenvoudige.

Priester-zijn alleen maakt niet heilig, ook niet het kloosterleven zonder meer. Het komt nog steeds voor, dat in een bepaalde sociale groep, waarvan de leden tot vrijwel dezelfde plichten zijn gehouden, dezelfde oefeningen van godsvrucht en van zelfverloochening verrichten, sommigen tot vurige liefde voor God opstijgen en zelfs tot zeer diepe vereniging met Hem geraken, anderen hun leven in een vrij saaie middelmatigheid, zonder vuur of gloed slijten.

De grondslag van dit verschil ligt in de toeleg, de inspanning, de zorg, die we (samen met de liefde en een groot vertrouwen) _de heilige ijver noemen_. _Wie God vreest, kent geen slordigheid,_ zegt de schrift. (Eccl. 7:18) Als deze vrees voor God niet slaafs is, maar door liefde wordt ingenomen, maakt zij de wil ijveriger, naarmate de liefde vuriger wordt.

2\. Terwijl iemand die nalatig is en gewend toe te geven aan een natuurlijke traagheid en indolentie, die werkt met tegenzin, zonder blijdschap, weinig opgewekt en zich daardoor het leven zwaar maakt, zal een ander die bezield wordt door waarachtige ijver _met grote snelheid voortgang_ maken. Zijn maatstaf is niet de persoonlijke voldoening, maar Gods wil, ook in het detail van zijn levenstaak. Wat hem drijft is niet winstbejag of eer, maar zijn werkelijke, vurige liefde voor Jezus Christus. Dit motief kweekt in hem ook blijdschap en opgewektheid. Niemand houdt dit alles vol, die niet enerzijds steunt op God en dus veel bidt, anderzijds niet bereid zou zijn zichzelf te verlaten, zich te onthechten en te verloochenen.

Waar _de liefde_ stuwt, krijgt de eigenliefde steeds minder kans het leven te beheersen, daar wordt de ijver echt en steeds standvastiger, omdat het voorwerp van de liefde God zelf is, en onze Heer Jezus Christus.

Daar wordt de stiptheid, daar wordt het offer zelfs _een vreugde_; want deze liefde maakt zo rijk, ontvoert zo zeker en zo snel aan alles wat vertroebelt en verontrust, dat de blijdschap (ook in het offer) wordt tot een eigen levenssfeer.

_Weest volhardend in ijver,_ zegt Sint Paulus, _weest vurig van geest in de dienst van uw Heer._ (Rom. 12:11)

_O heilige Geest, doe mij toch de waarde van de ijver inzien en wil die ijver steeds meer in mij heiligen, door uw wijsheid en uw gloed. Amen._
