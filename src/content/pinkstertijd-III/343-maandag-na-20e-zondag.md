---
path: /343
title: '343: MAANDAG NA DE 20e ZONDAG'
tag: pinkstertijd-3
content: ../styling.md
sortIndex: 343
---

## Mijn situatie in het leven

Indien ik geloof in God en in Gods voorzienigheid, die de wereld en dus ook mijn leven bestuurt, is het juist, dat ik de plaats aanvaard waar Hij mij gesteld heeft.

Die plaats aanvaarden betekent: de gehele situatie erkennen, bevestigen, naar mij toehalen, want... daar heeft God mij gewild.

1\. Dit betekent in het biezonder dat ik de mensen aanvaard die mij omgeven, allen met wie ik op de een of andere wijze te doen heb. Er hoort zelfs bij, dat ik mijzelf aanvaard of leer aanvaarden. Dit is een zeer christelijk en zeer vruchtbaar uitgangspunt voor iedere vorm van menselijk samenzijn: mijzelf en de ander aanvaarden.

De christelijke liefde schrijft mij eigenlijk een verregaande goedheid voor tegenover allen die enige invloed van mij ondergaan.

Zo hangt voor een kind de mogelijkheid om uit te groeien tot een gaaf mens zonder zware en vaak remmende complexen, en succesvol de wellicht nog latente gaven van geest en gemoed te ontplooien, nauw samen met de liefde die het ontmoet. Het is om een christelijke, een waarachtige en zuivere liefde dat het kind vraagt. Het moet op _zijn_ wijze en in _zijn_ mate aanvaard worden, dat wil zeggen, er moet voldaan worden aan zijn diep-menselijke behoefte naar handhaving, naar geestelijke groei, naar _zichzelf mogen zijn_.

Als wij ons met evangelische mildheid bezinnen op de vraag, wat dit aanvaarden van een kind, van ieder medemens naast ons, wel betekent, zou het volgende het antwoord moeten zijn.

Het aanvaarden, het accepteren dus van een ander op grond van zuiver christelijke liefde (die daartoe niet alleen de motieven maar ook de kracht geeft) is die welwillend menselijke houding, waardoor men de ander tot zich toelaat, tot zich neemt, tot deel maakt van zichzelf en in zich sluit. Of anders gezegd, het is die ander in eigen wereld opnemen maar dan zonder voorbehoud, zonder verwijt of weerstand tegen de dingen die ons zonder meer van nature wellicht zouden ergeren.

Iemand _aanvaarden_, aannemen en opnemen is dus niet hetzelfde als iemand _verdragen_.

2\. Dit is nu de christelijke levenshouding tegenover de mensen en de dingen; het is het zuivere uitgangspunt in de opvoeding, het is onmisbaar in het christelijk beleven van mijn eigen situatie.

Dit veronderstelt _een bron van waaruit mij de kracht toestroomt_ om dit te kunnen doen; ik heb een norm nodig, waaraan ik telkens weer mijn gedragingen verifieer of vernieuw. Die bron van kracht en waarheid is de Christus-liefde: Hem beminnen, volgens Hem beminnen en zich laten koesteren in zijn liefde.

Het is niet mogelijk deze zuivere houding door te voeren zonder een hoge _graad van belangeloosheid_. Die vind ik slechts door bij herhaling uit mijzelf te treden. Dit uittreden uit mijzelf is slechts mogelijk door in te gaan in God, dat is _in concreto_ voor mij: _door in te gaan in Christus_. _Wie in Mij gelooft, gelooft niet in Mij, maar in Hem die Mij gezonden heeft._ (Joh. 12:44)

Wanneer men iemand of iets _verdraagt_, wil dit zeggen dat men er zich bij neerlegt, omdat het nu eenmaal niet anders kan, terwijl men er innerlijk toch geen vrede mee heeft. Maar wanneer men iets of iemand _aanvaardt_, wil dit zeggen, dat men één is geworden met de situatie of met de persoon waarover het gaat. Men heeft dan namelijk die persoon of die toestand in eigen leven geïntegreerd. Dit integreren zal ik moeten leren zien en beoefenen _in geest van liefde en nederigheid_. Ik moet dus telkens weer terug tot de school van Jezus Christus.

Hij leert mij, mijzelf _niet_ boven de ander te verheffen; Hij leert mij ook de bereidheid, de liefde op te brengen, die ander in mij en in mijn leven op te nemen; daardoor erken ik metterdaad, dat ik die ander volkomen in eigen waarde wens te laten. Moge de Heilige Geest ons maken tot volgzame leerlingen van Jezus Christus. Daar, in zijn school, vinden wij die grote wijsheid en die grote liefde, die de Meester van al zijn volgelingen verwacht.
