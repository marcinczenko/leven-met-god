---
path: /373
title: '373: WOENSDAG NA DE 24e ZONDAG'
tag: pinkstertijd-3
content: ../styling.md
sortIndex: 373
---

## Vruchten van de geest II

Wat Sint Paulus als vruchten van de geest voorstelt, ziet men pas duidelijk, als men leest wat in zijn brief daaraan voorafgaat.

_De werken van het vlees zijn bekend: ontucht, onreinheid en losbandigheid, afgoderij en toverij; vijandschap, twist, afgunst, gramschap, gekijf, verdeeldheid, scheuring en nijd; dronkenschap en brasserijen en dergelijke; en ik waarschuw u, zoals ik het ook vroeger deed: wie zo iets doet, zal het koninkrijk Gods niet beërven._

1\. _Maar de vrucht van de Geest is liefde, blijdschap, vrede; geduld, welwillendheid, goedhartigheid en lankmoedigheid; zachtmoedigheid, betrouwbaarheid, bescheidenheid; eerbaarheid en kuisheid._ (Gal. 5:19-23)
   
De tegenstelling kan men niet groter of erger denken. Er is dus een enorme afstand tussen wat de geest en wat het vlees in ons voortbrengt. En voor een goed deel zijn wij meester over het feitelijk ontstaan van deze daden en hoedanigheden. De vraag is: wat zullen wij kiezen? Wat zullen wij voortbrengen?

Nog korter en bondiger wijst Paulus elders op die tegenstelling: _het streven van het vlees is de dood; maar het streven van de geest is leven en vrede_. (Rom. 8:6) _De wet van de Geest,_ zo verklaart hij, _is een wet van leven in Christus Jezus_; de wet van het vlees is _een wet van zonde en dood._ (Rom. 8:2)

Het is opmerkenswaardig dat de apostel spreekt van de _vrucht_ van de Geest, maar van de _werken_ van het vlees.

_Wat van de boom voortkomt, tegen de aard van de boom in, noemen we niet zijn vrucht,_ zegt St. Thomas, _maar eerder een uitwas._
Omdat nu de werken van de deugd (liefde, geduld, betrouwbaarheid, bescheidenheid, eerbaarheid e.a.) met de rede overeenkomen en de werken van de ondeugden (twist, losbandigheid, afgunst enz.) met de rede in strijd zijn, daarom noemt men de werken van de deugden vruchten maar niet de werken van de ondeugden.

Het is dus een menselijke vervolmaking, het is een vorm van het zuiverste christelijk humanisme, de deugden te beoefenen. Het gaat immers om de deugden die Christus ons leert door woord en voorbeeld op iedere bladzijde van het evangelie en die Paulus ons hier zo krachtig heeft herhaald. Het is wijsheid en een bijdrage tot de waarachtige schoonheid van het menselijk leven, wanneer wij deugdzaam durven zijn.

2\. Er is een andere motivering die ons aanspoort tot die christelijke deugdtraining. (Want een zekere dosis _inspanning_ is hier onvermijdelijk) Het is gemakkelijk maar niet eervol als wij ons in de bovengenoemde (eerste) richting enigszins laten gaan. Paulus wijst naar de andere richting en insinueert krachtig het juiste motief daarbij: _Zij die Christus toebehoren, hebben het vlees met zijn driften en begeerten gekruisigd._ (Gal. 5:24) Het is dus _het toebehoren aan Christus_ dat voor ons dit (onvermijdelijk) gevolg meebrengt. Niet de invallen van het humeur, niet de toevalligheden, gemak of lust (al mogen wij wettige voldoeningen niet altijd weigeren of ontlopen), maar _Jezus' leer en voorbeeld_ geven ons de leiddraad en het veilige richtsnoer van ons handelen. Dit sluit onderlinge liefde in, met al de offers die de liefde vraagt. Dit voert tot een leven naar de geest, dat is als regel: een leven van overwinning op de eigenliefde, in bescheidenheid en goedheid.

_Zo wij leven door de geest, laten wij ons dan ook gedragen naar de geest, niet begerig naar ijdele glorie, elkander niet tartend; elkander niet benijdend._

Als mede-erfgenamen, mogen wij er wel iets van begrijpen dat wij met Christus geroepen zijn te samen _met Hem te lijden, om met Hem verheerlijkt te worden_.

Wij weten dat het doopsel ons maakt tot tempel van de heilige Geest. De gehele Drieëenheid komt daardoor tot ons, maakt ons deelachtig aan de goddelijke natuur, verheft ons, trekt ons mee naar het hoge liefdeleven van God. In onze gedragingen moet daaraan iets beantwoorden.

Wij _zijn_ kind van God, wij _zijn_ tempels van de heilige Geest. Dat moet iets betekenen. _Gij zijt niet in het vlees, maar gij zijt in de geest, omdat de Geest van God in u woont... Wij zijn dus niet aan het vlees verplicht, naar het vlees te leven._ (Rom. 8:9-18)

Ook zonder geweld of onnatuurlijke verwrongenheid, kan ons leven nog zoveel beter en... christelijker zijn, en kunnen wij iets meer opbrengen van de vruchten van de Geest.

_O heilige Geest, wil Gij zelf ons tot die vruchtbaarheid voeren. Help ons dagelijks proberen meer volgzaam te zijn tegenover U. Amen._
