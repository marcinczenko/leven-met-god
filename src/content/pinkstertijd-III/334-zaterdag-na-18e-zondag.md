---
path: /334
title: '334: ZATERDAG NA DE 18e ZONDAG'
tag: pinkstertijd-3
content: ../styling.md
sortIndex: 334
---

## Blijf in Mij

Dit was ongetwijfeld een van Jezus' vurigste verlangens: dat wij Hem niet zouden vergeten, dat wij in Hem zouden blijven leven.

1\. Het is zo gemakkelijk, we zouden geneigd zijn te zeggen, het is voor de hand liggend, aan Jezus te denken, met Hem samen te zijn in liefde, te verlangen wat Hij verlangt en dan na het uur van de godsvrucht Hem totaal weer te vergeten.

_Het leven eist ons immers weer op; er zijn zaken, er zijn dringende bezigheden... of er is de gewone onrust, de zorg voor onszelf, voor anderen. Er zijn de absorberende studie, de kwellende, soms benauwende wereldproblemen... Men kan aan Christus niet blijven denken..._

En toch, wat zou ons leven veranderen, inwendig en ook uitwendig, als wij met die wens van de Meester eens meer rekening hielden: _Blijft in Mij, dan blijf Ik in u._

Wanneer Hij in ons komt laat Hij toch een spoor, een indruk achter van zijn aanwezigheid... dat is althans zijn vurige wens. Hij laat in ons de afdruk van zijn wezen, zijn genade, zijn geur, zijn heiligende invloed. Er blijft iets van Hem in ons wat lijkt - zegt Catharina van Siëna - op de indruk van een stempel in warme was.

Hij zelf zegt: _Ik ben een vuur op aarde komen brengen, en wat wil ik anders dan dat het wordt ontstoken?_

Na iedere heilige Communie blijft er iets van zijn liefde, en wordt onze liefde gewekt en gevraagd. Er blijft iets van zijn genade; wij zijn rijker geworden, goddelijker, anders in stemming en wensen, anders in waarde, anders van richting zelfs... Dit werkt het wonderbare sacrament in ons uit, ook als wijzelf daar niet aan denken. Maar Hij moet wel hopen dat wij ons van zijn komst, van zijn tegenwoordigheid en zijn werking bewust zijn. Hij rekent blijkbaar op onze tegemoetkoming, op onze medewerking, ja, eigenlijk op ons initiatief.

_Wie in Mij blijft en Ik in hem die draagt veel vrucht..._

_Wie mijn Vlees eet en mijn Bloed drinkt, blijft in Mij en Ik in hem..._

_Blijft in Mij dan blijf Ik in u..._

Steeds stelt Hij _onze_ daad voorop. Vanzelfsprekend is die daad van _zijn_ voorkomende en medewerkende genade afhankelijk, maar er is toch iets van ons dat Hij verwacht vóór Hij zijn eigenlijke gaven geeft.

De mate van de beantwoording aan zijn blik, zijn gebaar, zijn stem... bepaalt de heiligheid.

Goede wil - èchte goede wil, die iets dóét - blijft van de allerhoogste waarde. Wij worden niet omgevormd in Hem, zonder ons, zo maar toevallig, buiten ons medeweten... Inwendige gesteltenissen, die wij zelf grotendeels in handen hebben, horen bij het geestelijk groeiproces, ze zijn de _menselijke_ voorbereiding op de Godsvereniging.

2\. _Heer wat wilt Gij dat ik doen zal?_ vroeg Paulus.

Dezelfde vraag mag iedereen wel stellen die in Christus _blijven_ wil, die Hem na de heilige communie zou willen vasthouden.

Hij is als _mens_ niet langer in ons dan de broods-gedaante. Maar de herinnering aan Hem, de nawerking van het gesprek met Hem, kan dan nog van heel lange duur zijn.

_Doch,_ zegt Teresia, _het lijkt er wel op dat gij niets haastiger te doen hebt dan de Meester van u te verjagen._ Het is sterk gezegd maar voor velen van ons lijkt het er soms wel op.

Zeker is de staat van vriendschap met God al voldoende om geestelijk met Christus verenigd te blijven, maar die vereniging is zoveel vruchtbaarder als gij wilt proberen die zo vaak mogelijk _bewust_ te beleven.

_Wie zich_ (het is weer Teresia), _onmiddellijk na het vertrek uit de kerk in zaken stort, in zorgen, in onrust, die..._ (Kasteel 36) Ja maar _moet ik dat niet doen? het leven eist me op. Wat ik te doen heb is te gewichtig..._

Maar wij zouden kunnen proberen, wij allen, onder de _invloed_ van de heilige communie te blijven. Onze gedachte, onze herinnering, onze liefde zou van tijd tot tijd eens naar Hem kunnen terugkeren, in dankbaarheid, om te vragen, om te aanbidden, om te zeggen dat wij - bij alles en ondanks alles - zozeer op Hem vertrouwen. Er is toch in ieder leven een vorm van vereniging met Jezus te verwezenlijken. Laten wij het onszelf niet te gemakkelijk maken. Laten wij niet te spoedig wijken voor overigens zeer reële bezwaren.

_Wie in Mij blijft en Ik in hem die draagt veel vrucht._ Deze belofte kan ons aansporen.

_Zo zal ook hij die Mij eet, leven door Mij._

Dat laatste is blijkbaar de bedoeling van de goddelijke Meester, dat wij zouden leven _door Hem_. Dit veronderstelt veel genade, veel liefde van zijn kant, maar ook veel medewerking en veel liefde... van onze kant.

Hij stelt ons geen onmogelijke idealen voor.

Mocht zijn barmhartige goedheid het toch winnen van onze aarzeling en... onze kleinmoedigheid.
