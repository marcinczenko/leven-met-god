---
path: /338
title: '338: WOENSDAG NA DE 19e ZONDAG'
tag: pinkstertijd-3
content: ../styling.md
sortIndex: 338
---

## Vernieuwing

Misschien is niets zozeer nodig in ons geestelijk leven als de telkens herhaalde vernieuwing.

_Gij moet u vernieuwen naar de inwendige geest,_ zo horen we Sint Paulus zeggen in het epistel van zondag. _Vernieuwen naar de inwendige geest_; het is dus wenselijk dat wij van binnen uit vernieuwd worden.

Er zijn veel dingen, die wij doorgaans niet vernieuwen kunnen: ons ambt, onze gewone plichten van staat, het uitwendig levenskader. Maar de bezieling kan vernieuwd worden; er kan weer een nieuwe gloed in ons ontstaan, een nieuw verlangen, een nieuwe overtuiging; we kunnen zelfs weer aan onze taak beginnen, gewapend met een geheel nieuwe kracht.

_Vormt u niet naar deze wereld, maar hervormt u (renovamini = wordt weer nieuw) door vernieuwing van inzicht._ (Rom. 12:2)

_Nu is deze inwendige vernieuwing voor een goed deel afhankelijk van onze nieuwe hoop, van de blijde verwachting, dat er iets moois op komst is, dat er iets zal gebeuren, wat wij tot nu toe niet konden bereiken. Iets dat ver uit gaat boven alles wat wij hebben beleefd. Er gebeurt iets in het christelijke particuliere leven, van wat zich ook in de gemeenschap, in de gehele wereld voltrekt._  
_Het is ondenkbaar, zo zegt men, dat de aardse inhoud van de christelijke kultuur neutraal zou staan tegenover de eenmaal te bereiken eindterm. Want de gehele wereld leeft toch naar "de nieuwe hemel en de nieuwe aarde" toe._  
_De verlossing van de aardse grondwaarden gebeurt steeds weer door de kultuurscheppende activiteit van de mens, die "het nieuwe hart" van de verlossing in zich draagt. En de eindverlossing, ook van de wereld, wordt in pure genade voltrokken door de fundamenteel verheerlijkte mens._ (Schillebeeckx)

Onze vernieuwing _nu_, is een herleefde bewustwording van de met God-verbondenheid, zij is telkens een dieper besef van het kindschap, zij is het weer in vreugde grijpen naar de dagelijkse opdracht om ze met God te mogen volbrengen.

2\. Vandaar dat Paulus er op wijst met deze woorden: _gij moet de nieuwe mens aantrekken, die naar Gods beeld is geschapen in ware gerechtigheid en heiligheid_. (Ef. 4:23-28)

De ware gerechtigheid is die welke in ons neerdaalt krachtens de reddende genade van Jezus Christus. Ze is geen zelfwerkzaamheid alleen, nog minder is zij zelfverheerlijking.

_Legt daarom de leugen af_; oprechtheid, eerlijkheid, fundamentele waarheidsliefde hoort bij iedere vernieuwing. Het nieuwe is nieuw, omdat het oude de waarheid niet was of onvoldoende de waarheid leerde of vertolkte. Wat waar is, behoudt in zich zijn eigen waarde en vernieuwingskracht.

_Wordt gij toornig, zondig dan niet._ Het is een vergissing, als wij menen het met minder zelfbeheersing te mogen doen dan vroeger.

_De dief mag niet meer stelen, maar moet arbeiden... iets overhouden... om weg te schenken._

Wij worden naar de anderen gekeerd; alle ikzuchtige concentratie ontsteelt in zekere zin iets aan de gemeenschap. Maar open staan naar anderen toe en voor de anderen; begrip hebben voor hun nood en hun (geestelijke) armoede liefdevol verstaan,... d√†t is het gevolg van de inwendige vernieuwing in Christus.

_O Jezus, leer mij naar het woord van uw apostel "de nieuwe mens" aan te trekken die naar Gods beeld geschapen is in ware gerechtigheid en heiligheid. Laat mij mijn eigenliefde verzaken, loslaten wat leeg en zinloos in mij is geworden, en vervul mij dan door uw goedheid met de nieuwheid van uw verlossing. Amen._
