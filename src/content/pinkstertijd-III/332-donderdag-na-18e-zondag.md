---
path: /332
title: '332: DONDERDAG NA DE 18e ZONDAG'
tag: pinkstertijd-3
content: ../styling.md
sortIndex: 332
---

## Menselijke zwakheid

_Heilige God, heilige Sterke, heilige Onsterfelijke, ontferm U over ons._

Met de woorden van het bekende _Trisagion_ (ingevoerd in de Griekse Kerk in de Ve eeuw) dat wij nog steeds bidden in de liturgie van goede vrijdag, begint dit dringend en zo zuiver menselijk smeekgebed van Kardinaal Newman.

1\. Wij zijn overtuigd van Gods almacht. Zijn sterkte kan alle zwakheid sterk maken, zijn overvloed vult alle leemten aan, zijn macht schept alle onmacht om in bovenmenselijke kracht.

Maar onze erkenning - en de ervaring - van eigen onvermogen, gaat vooraf aan de huldiging van zijn almacht en het nederig bidden om de zo nodige, zo onmisbare hulp. Hij is _de_ sterke, _de_ heilige, _de_ onsterfelijke.

_Gij alleen, mijn Heer en mijn God, zijt sterk; Gij alleen zijt heilig. Gij zijt de heiligheid en de sterkte van alle dingen. Geen schepsel bezit enig houvast of bestaan uit zichzelf; het vergaat en valt uiteen, als Gij er niet zijt om het te bewaren._  
_Gij zijt de sterkte van de engelen, van de heiligen in de heerlijkheid en van de vromen op aarde. Geen wezen is heilig of sterk tenzij in U._  
_Mijn God, hierin wil ik U aanbidden. Met geheel mijn hart verlang ik te begrijpen en te belijden deze waarheid: dat Gij niet alleen almachtig zijn, maar dat er in het geheel geen macht of kracht of sterkte is buiten U._

Er is geen grootheid buiten Hem. Wie behoefte heeft aan leven, aan moed, aan schoonheid, aan volheid van kracht zoeke die bij God.

Hij alleen is de bron, de onuitputtelijke bron van kracht, bloei en leven. Wij richten ons te weinig tot Hem, wij onderhouden te weinig, te slap, de verbondenheid met de eigenlijke stroom van dieper leven...

_Als Gij de sterkte van alle geesten zijt, hoeveel te meer zijt Gij dan mijn sterkte. Hoe waar is het, zó dat niets méér waar kan zijn, dat ik geen kracht bezit tenzij in U. Hoe duidelijk voel ik dat het mis gaat met mij, als ik aan mijzelf ben overgelaten._  
_Zo zeker als een steen naar de aarde valt, als hij wordt losgelaten, even zeker vallen mijn hart en geest omlaag als Gij hen niet vasthoudt. Gij moet mij vasthouden met uw rechterhand of ik val neer._

2\. Na deze algemene beschouwing van Gods kracht en almacht, van eigen zwakheid en onmacht, volgt het vernederende bewustzijn dat alles in ons Gods hulp zo dringend nodig heeft. Er zijn zo veel gebreken, er zijn zoveel gevaren, de tyrannie van onze zondigheid kan zo somber maken, haast wanhopig.

_Het is zonderling maar waar, dat al mijn natuurlijke neigingen streven naar luiheid en uitspatting, naar verwaarlozing van godsvrucht en gebed, naar liefde tot de wereld en niet naar liefde tot U, niet naar liefde tot heiligheid of zelfbeheersing._  
_Ik schat het goede hoog, maar ik volbreng het niet. Mijn hart loopt ijdelheden na en als ik mij verwijder van U, onsterfelijke God, schrijd ik naar de dood, naar bederf en ontbinding._

Zo is de stand van zaken. En hoewel dit alles reeds zo vernederend is, weten wij dat onze toegeeflijkheid ons nog veel verder voert... als God niet helpt.

_Mijn God, ik weet uit ervaring, welk een slavernij de zonde is. Als Gij er niet zijt, kan ik mij niet bedwingen - hoezeer ik ook zou willen - en ik ben in de macht van mijn eigenliefde, mijn hoogmoed, zinnelijkheid en zelfzucht. Langzaam krijgen zij de overhand in mij, tot ik ze niet meer kan weerstaan. En eindelijk wordt de oude Adam in mij zo sterk, dat ik niet meer ben dan een slaaf. Ik beken dat vele dingen verkeerd zijn en toch doe ik ze. Bitter beklaag ik mijn slavernij, maar ik kan er geen eind aan maken._  
_O wat is de zonde een tyran! Zij is een zware last die mij ontkracht... en wat zal er het einde van zijn?_  
_Bij uw kostbare verdiensten, bij uw almachtige kracht, smeek ik U, mijn heilige God, geef mij heiligheid; sterke God, geef mij sterkte, onsterfelijke God geef mij volharding..._

Het is troostend te weten dat de grootsten onder ons, Augustinus, Newman en zovele anderen, de klachten uiten die ons op de lippen liggen en... misschien met nog meer reden dan bij hen, die heiliger en sterker waren dan zij zelf wisten.

Laten wij bidden zoals zij gebeden hebben, met dat sterke bewustzijn van eigen zwakheid en nederigheid, met dat rotsvast vertrouwen op Gods goedheid.

Hij zal ons niet laten verloren gaan als wij waarlijk trachten _Hem_ lief te hebben die ons van eeuwigheid met oneindige tederheid heeft liefgehad.
