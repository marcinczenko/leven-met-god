---
path: /339
title: '339: DONDERDAG NA DE 19e ZONDAG'
tag: pinkstertijd-3
content: ../styling.md
sortIndex: 339
---

## Hoopvol leven I

_Almachtige en barmhartige God sluit genadig uit alles wat ons vijandig is..._

Steunend op Gods goedheid en op zijn alles vermogende kracht laat de Kerk ons aldus in de mis van verleden zondag bidden om bevrijding van onze vijanden. Het is misschien goed dat er vijandige machten in ons leven zijn... opdat wij zouden bidden en opdat wij onszelf blijven inspannen om over alles eens te zegevieren. _Dit is de overwinning die de wereld overwint: ons geloof_, schrijft Sint Jan.

_Hebt moed,_ vermaant ons Christus zelf, _Ik heb de wereld overwonnen._ Moeilijkheden en bedreigingen zijn niet gevaarlijk zolang slechts de hoop in ons blijft leven.

1\. De ernstigste aanval op de christelijke gedachte is de aanval op de hoop.

_Het hiernamaals is een fictie, alle hoop op een gelukkige eeuwigheid is dus een waanbeeld. De hoop van de christenen is een product van de romantische onrust, een vlucht uit het lijden van de wereld, waartegen de psychisch minderwaardigen niet zijn opgewassen._ Wie luistert naar deze schijnbaar zo voor de hand liggende bezwaren en daar op ingaat, geeft de hoop en dus de blijdschap, de spankracht van de verwachting prijs. Dit is onze vijand: het verzinken in materialisme. _Barmhartige God sluit genadig uit alles wat ons vijandig is... opdat wij heilig mogen leven._

De kern van de christelijke geloofsgeest is de hoop. Wie zich van haar afkeert, houdt slechts een aardse inhoud over, die min of meer beheerst wordt door menselijke activiteit.

De onchristelijke humanist is van oordeel dat de hoop op het hiernamaals (een ijdele schim), de vreugde van het aards bestaan bederft, alle krachtsontplooiing stillegt omdat wie hoopt op het eigenlijke leven later, _dit_ leven met al zijn problemen eigenlijk niet de moeite waard acht.

2\. Maar voor ons die geloven en dus op God vertrouwen heeft de christelijke hoop een geheel ander gelaat en wezen.

Zij is de _blijde, weifelloze overgave aan het werk dat God door het geloof in ons begon_ en dat Hij voortdurend bezig is in ons tot voltooiing op te voeren.

De hoop steunt even als het geloof op een direct en persoonlijk ingrijpen van God zelf die door zijn almachtige genade ons naar zich toetrekt.

Wij erkennen zijn openbaring door het geloof, wij laten ons meevoeren op zijn kracht en vertrouwen dat Hij ons tot de gelukkige eindterm voeren zal.

Zij die z√≥ door God begenadigd, het licht en de kracht van de hemel reeds dragen in geest en hart, begrijpen dat dit hemels levensbeginsel hun de vanzelfsprekende eis stelt, de aarde zoveel mogelijk naar het model van de hemel om te vormen. Elk leven maakt een gemeenschap naar zijn eigen aard. Hoe sterker geloof en hoop zijn in ons leven, des te krachtiger zal dit hemels inwendig leven, reeds naar buiten iets te zien geven van een hemels rijk, waarin de liefde zegevierend woont.

Maar dit hoopvol leven is slechts mogelijk door Gods geest... het wordt geleefd in en door Jezus Christus in ons.

_Daarom o Jezus, bidden wij U nederig: sluit alle vijandelijke invloeden genadig uit, Gij die almachtig zijt en algoed, opdat uwe heilige, verheugende kracht in ons mag zegevieren en wij steeds meer de vruchten mogen genieten van uw liefdevolle verlossing. Amen._
