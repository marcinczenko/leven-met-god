---
path: /357
title: '357: MAANDAG NA DE 22e ZONDAG'
tag: pinkstertijd-3
content: ../styling.md
sortIndex: 357
---

## De vruchten van het gebed

_Waakt en bidt opdat gij niet in bekoring valt_ (Luk. 12:46), zo leert ons Jezus. En de heilige Jakobus zegt: _bidt voor elkaar opdat gij zalig moogt worden_. (Jak. 5:16)

De weg naar de hemel wijst Jezus ons aan door het gebed; want als wij bidden, zal de genade voork√≥men, dat wij aarzelen in onze keuze tussen God en de wereld, tussen zonde en deugd. De bekoring, vooral de blijvende, de gevaarlijke, de beslissende bekoring, wordt van ons weggenomen of wij zullen daarin overwinnen. En Jakobus leert kortweg dat wijzelf en dat anderen door het gebed zalig zullen worden. De heilige Alphonsus zal ons later zeggen: _wie bidt wordt zalig, wie niet bidt gaat verloren_.

1\. Bepalen wij ons tot de louter geestelijke invloeden die een ernstige gebedspraktijk op onze zielen uitoefent, dan is het verrassend te horen wat de heiligen (door eigen ervaring geleerd) ons daarover hebben mee te delen.

_In het gebed,_ aldus de heilige Petrus van Alcantara, _reinigt de ziel zich van haar zonden, daar voedt zij zich met de liefde, bevestigt zij zich in het geloof, wordt zij sterker in haar vertrouwen op God._

In het gebed stijgt de geest, daar komt hij tot vrijheid en ontplooiing en zal er zich vaak voelen als een vogel in de lucht, zo vrij en zo gelukkig.

Door de inniger vriendschap met God wordt het gemoed ook verruimd; vroeg of laat verlaten haar al de zorgen en resten van onrust die zij steeds als een last was blijven meedragen. Het hart komt dan als het ware zonder moeite tot zuiverheid, want de verlangens naar zuiverheid worden zo groot dat de wil straks alles er voor over heeft, ont de uiterste reinheid van hart te handhaven. De waarheid komt nu helderder naar voren; onder inwerking van de gaven van de heilige Geest, ziet de ziel de waarheid en is er innig dankbaar voor. De bekoringen wijken, de droefheid verdwijnt, het is alsof er van tijd tot tijd een nieuwe golf van leven wordt ingestort. De zwakke krachten herstellen zich, de lauwheid is weg, de rest van de ondeugden verteert en vergaat...

Dan van goddelijke liefde ontvlamd stijgen de vurige begeerten als lichtende vonken uit de biddende ziel op naar de hemel. Men kan de bevoorrechting van _een ziel van gebed_ niet genoeg prijzen.; voor haar gaat de hemel open, zij mag luisteren naar Gods geheimen en Hij luistert naar haar. Zeker, de weg van het gebed is niet zo licht te betreden, alsof hier alleen rozen zonder doornen zouden bloeien. Het tegendeel is waar: er wordt veel moed, veel deugd, veel kracht verondersteld (en dus veel genaden van God), om werkelijk een leven van gebed te kunnen leiden. Maar daarbij zal God ons helpen als wij slechts vertrouwen en volharden.

Het gebed zal de zielen redden, de wereld bekeren, onszelf heiligen... dus mogen wij niet aarzelen.

2\. De heilige Teresia houdt niet op haar dochters tot het inwendig gebed aan te sporen. Zij zou ze tot de hoogste toppen willen opvoeren (zoals zij waarschijnlijk ook dikwijls heeft gedaan).

Zelf heeft zij aan het gebed geheel haar redding te danken. Over het gebed schrijft zij onder andere in het boek van haar leven: _Daarin is niets te vrezen en alles is er begerenswaardig. De vorderingen mogen al langzaam zijn... men zal tenminste stilaan de weg naar de hemel leren kennen._

_Niet tevergeefs kiest men God als vriend. Want naar mijn mening is het gebed niets anders dan de omgang met een vriend, van wie wij weten dat Hij ons liefheeft en met wie wij samenkomen om alleen en vertrouwelijk met Hem te spreken._

_O Meester, wat zijt Gij een uitmuntend vriend voor ons! Ik zelf heb dit ondervonden en ik begrijp niet waarom niet de gehele wereld er naar verlangt, zich in die innige vriendschap met U te verenigen.

Hen, die het gebed verwaarlozen, beklaag ik inderdaad, want zij dienen God tenkoste van zichzelf. Maar voor degenen die het inwendig gebed beoefenen, draagt de aanbiddelijke Meester zelf de lasten.

Als loon voor een beetje inspanning geeft Hij zoveel vertroostingen, dat daarbij alle moeiten en kruisen verdwijnen... Voor zulke verheven genaden en weldaden die Hij mij geschonken heeft, wordt de deur slechts geopend in het inwendig gebed. Houden wij die deur voor Hem gesloten, dan zal Hij tevergeefs trachten in een ziel binnen te treden, daar _zijn vreugde_ te vinden en haar met die vreugde te overstromen: er is dan geen enkele toegang open. Want bij dergelijke gunsten wil Hij dat de Ziel eenzaam is, zuiver, en ontvlamd van verlangen, die gunsten te mogen ontvangen._

Niet alleen zullen wij de bekoringen overwinnen, wij zullen onze zaligheid verzekeren, door veel gebed, door liefde voor _het inwendig gebed_ en door een leven, dat _met inwendig gebed_ gevoed wordt.

Dan zal de goddelijke Meester, die niets liever wenst dan ons zijn weldaden mede te delen, ons tot steeds grotere en diepere intimiteit voeren. Daarmede is ook de apostolische waarde van ons leven verzekerd: want niemand kan zoveel bij God ten bate van de zielen doen, als zijn intiemste vrienden.
