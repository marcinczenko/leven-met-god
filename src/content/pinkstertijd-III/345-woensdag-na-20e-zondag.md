---
path: /345
title: '345: WOENSDAG NA DE 20e ZONDAG'
tag: pinkstertijd-3
content: ../styling.md
sortIndex: 345
---

## Het kwaad in de wereld

_Aan Babels stromen zaten wij schreiend neer bij de gedachte aan Sion._ (Ps. 136) Met deze woorden van het offertorium uit de mis van verleden zondag roept de Kerk voor ons het beeld op van de verbannen Joden, die in heimwee dachten aan de vroegere glorie van Jeruzalem.

Iets dergelijks kan de christen overkomen, die onrecht lijdt en dan denkt aan het vroeger geluk van zijn eigen leven. Of hij stelt zich voor, hoe de wereld toch zoveel beter zou kunnen zijn... _waarom al dat kwaad?_ _En er is zoveel zwakheid in de Kerk, in de gelovigen, in de priesters, er wordt zoveel goeds nagelaten... vaak zoveel ergernis gegeven. Er is nog zoveel meer..._

1\. Een eerste wet voor ieder die de Voorzienigheid kent is: _wijze matiging te betrachten in zijn oordeel._ Wij weten niet alles, wij zien niet alles. _Een dorsvloer is de Kerk van deze tijd; ik heb dit vaak gezegd en zal het nog vaak zeggen; zij draagt op gelijke wijze kaf en koren... Heb geduld met het onkruid als gij tarwe zijt... wilt gij vóór de oogst ook het koren wieden en uzelf daarbij?_ (Augustinus)

Het kwaad is altijd een probleem geweest. Vanaf het ogenblik, dat wijzelf goed willen, zouden we alle mensen met dezelfde ijver willen bezielen, misschien wel allen doen denken en doen handelen zoals _wij_ dat het beste vinden. Zou daarin de wijsheid liggen?

En als wij het kwaad onmogelijk kunnen uitroeien... Laten wij dan _geduldig_ zijn. De Joden weenden van heimwee... om Jeruzalem; wij wachten op het geluk van de hemel. Maar God leidt onze schreden... Hij heeft ook het leed voor ons afgewogen.

Wij mogen nooit het geheel uit het oog verliezen: deze tijd hoort bij de eindtijd; wij leven in hoop en vertrouwen op wat komen gaat. _Christenen zijn wij slechts omwille van het toekomstige; laat niemand op de tegenwoordige goederen hopen, laat niemand zich aards geluk beloven op grond van het feit dat hij een christen is._ (Aug.)

Zo spreken de kerkvaders en allen, die over dit probleem hebben nagedacht. Het kwaad relativeert: het doet ons weer eens de betrekkelijkheid van alles zien en ook hoezeer wij God en zijn wijsheid als norm en verklaring nodig hebben. _Het kwaad neemt in de wereld de overhand, opdat de wereld niet bemind zou worden._ (Aug.)

_De moeite van de strijd wordt verlengd, opdat de overwinningskrans des te glorieuzer moge zijn._ (Gregorius)

2\. Het lijden _loutert, het maakt ons reiner, beter, sterker_; nochtans op voorwaarde, dat wij het uit Gods hand weten aan te nemen.

_Ontvang het lijden onmiddellijk uit de handen van Hem, die wijs is boven alles; vergeet alle tussenhanden waar het door ging, en vergeef hun van harte._ (Sailer.)

Het kwaad - en alle kwaad doet ons lijden, al was het maar omdat het ons angstig maakt en voor schijnbaar onoplosbare vragen stelt - het kwaad is bruikbaar. Zo is ook bruikbaar het kwaad, dat ons rechtstreeks als lijden treft. _Zoals het slechte en de zonde, zo blijft ook het kwaad en het lijden een geheim, dat pas in het licht van een andere wereld geheel wordt opgehelderd. De christelijke openbaring verlicht echter het donker zo ver, als voor de hogere en hoogste doeleinden van het bestaan nodig is; juist zover dat de ongevoegde, harde steen van het leed, van een steen des aanstoots, een bruikbare houwsteen, ja zelfs, hoeksteen wordt, die men in het levensbouwwerk kan invoegen._ (von Keppler, _Leidensschule_)

_O goddelijke Meester, die alles met liefde en wijsheid bestuurt, leer mij nederig het kwaad en het lijden erkennen, maar ook aanvaarden. Leer mij in het licht van de eeuwigheid mijn lasten, mijn moeilijkheden, nederig te dragen in geloof, in geduld, in liefde. Ik weet, dat het lijden mij dan tot zegen zal strekken en dat ik ook zo mijn leven nuttig zal maken. Het zal in uw hand een werktuig zijn tot heiliging van mijn ziel en die van anderen; het zal dan bijdragen tot uw eer en glorie. Amen._
