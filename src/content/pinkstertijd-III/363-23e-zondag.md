---
path: /363
title: '363: 23e ZONDAG NA PINKSTEREN'
tag: pinkstertijd-3
content: ../styling.md
sortIndex: 363
---

## Wij volgen Christus

In zijn brief aan de inwoners van Filippi begint Paulus (in het epistel van vandaag) met te wijzen op zijn eigen voorbeeld. Hij leeft zoveel mogelijk zoals Christus heeft geleefd: dit voert uiteindelijk tot de glorie, en niet tot eigen eer, zingenot of gehechtheid aan het aardse.

1\. _Broeders volgt mij na en richt u naar hen die zich naar ons voorbeeld gedragen._ Maar zelden zal iemand als het over zedelijke grootheid en zuiverheid van leven gaat, zijn volgelingen durven zeggen: doet zoals ik en zoals degenen die mij tot voorbeeld nemen.

Paulus mocht dat doen. Hij kon getuigen: _zelf leef ik niet meer, maar Christus leeft in mij; terwijl ik leef in het vlees, leef ik in het geloof van de Zoon van God, die mij heeft liefgehad en die Zich voor mij heeft overgeleverd_. (Gal. 2:20)

Hij was zo vol van Christus, dat hij zich met Christus gekruisigd wist en met Christus wilde verrijzen. Heel zijn leven ging op in een brandende liefde voor Jezus Christus. Hij had zich volkomen aan de Heer weggegeven. Het was bij hem veel meer geworden dan een verlangen of een formule. Hij leefde inderdaad van Christus en met Christus. Het is geen wonder dat onophoudelijk het woord _in Christus_ en _in Christus Jezus_ uit zijn pen vloeit.
Daarom bidt hij anderen dat zij hem zullen navolgen, om dan ook zo volkomen mogelijk van Jezus te gaan leven. _Ik smeek u broeders, wordt zoals ik; want ik
werd aan u gelijk._ (Gal. 4:12) Dit betekent: wordt kind van God en vrij van de Wet, leeft vervuld van Christus, van zijn woord en van zijn liefde. Ik zelf, ofschoon Jood van oorsprong, heb afstand gedaan van de vermeende voorrechten van mijn ras en ben gelijk geworden aan de christenen uit de heidenen.

Paulus beklaagt zich dat velen Christus niet willen volgen. Zij zouden nog wel willen instemmen met zijn leer, met zijn sublieme idealen van levensschoonheid en zuivere dienst van God, maar in de praktijk van het leven brengen zij dat niet op. _Want zoals ik het u zo vaak gezegd heb en het ook thans onder tranen herhaal: velen leven als vijanden van Christus' kruis._ Waarom zijn zij Jezus' vijanden? Omdat hun zedelijk leven loochent wat zij in theorie zouden willen aanvaarden: _hun einde is de ondergang, hun god is de buik, hun eer ligt in hun schande, hun zinnen zijn op het aardse gericht_. (Fil. 3:17-19) Vele al te zwakke christenen mogen deze woorden van de grote apostel wel ernstig overwegen. Men gaat te veel - in feite althans - op in het aardse, men leeft voor eer en zingenot. Zó gaat het niet, zegt Paulus, want dat eindigt met de (eeuwige) ondergang.
Priesterschap en kloosterleven bieden krachtige hulpmiddelen om zich aan de tirannie van de zinnen en aan het kwaad te onttrekken; maar waakzaamheid blijft ook in het priesterlijk leven geboden. Het klooster leidt op tot heiligheid en deugd op voorwaarde dat men zichzelf ijverig voor het geestelijke weet in te spannen. Wij allen, ook als leek in de wereld, doen wijs, in de woorden van Paulus een waarschuwing te beluisteren: _velen leven als vijanden van Christus' kruis... hun zinnen zijn op het aardse gericht_.


2\. _Maar ons vaderland ligt in de hemel._ Wij zijn op weg naar het eind van de pelgrimsreis, naar de thuiskomst, als naar het einddoel van een moeizame en verre tocht. _In het huis van mijn Vader zijn vele woningen... Ik ga u een plaats bereiden._ (Joh. 2:14) _Vandaar verwachten wij de Verlosser Jezus Christus, de Heer; Hij zal ons vernederd lichaam herscheppen, aan zijn verheerlijkt lichaam gelijk, door de kracht waarmede Hij alles aan Zich kan onderwerpen._ (Fil. 3:20,21)
Wij verwachten Jezus. Eens komt Hij als de glorierijke overwinnaar. Dan zal Hij alles herscheppen; dan komt op een of andere wijze _de nieuwe hemel en de nieuwe aarde_. (2 Petr. 3:13 en Isaias 65:17) _Zie Ik maak alles nieuw,_ zegt Hij. (Openb. 21:5)
Wat ons lichaam ook geleden moge hebben in de strijd om het rijk Gods; hoezeer ziekte en ouderdom zijn schoonheid ook hebben ontluisterd: de Zoon van God heeft ons beloofd dat Hij _ons vernederd lichaam zal herscheppen_.
Het wordt weer getooid met zijn oorspronkelijke jeugdige, volwassen schoonheid en met meer dan dat. Want Hij zal het herstellen en herscheppen zodat het deelt in de schoonheid, de heerlijkheid van Jezus' verrezen lichaam zelf. _Het zal zijn,_·
zegt Paulus, _aan zijn verheerlijkt lichaam gelijk._ Want zijn macht en zijn goedheid zijn onbegrensd: alles is aan Hem onderworpen.


_Mijn Jezus ik volg U hier op aarde stap voor stap. Met moeite weliswaar treed ik in uw voetspoor. Maar mijn hart jaagt mij vooruit, omdat ik U volgen wil, U die ik boven allen en alles liefheb. Laat mij steeds beter begrijpen dat gij mijn Verlosser zijt en dat de hemel voor mij is: **het vaderland**. Herstel door uw liefde al wat ik aan mijn ziel misdeed. Hergeef de glorie ook aan mijn lichaam opdat ik U eens in de eeuwige vreugde en blijdschap en in onvergankelijke schoonheid moge beminnen, loven en prijzen. Amen_.