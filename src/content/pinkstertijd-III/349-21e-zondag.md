---
path: /349
title: '349: 21e ZONDAG NA PINKSTEREN'
tag: pinkstertijd-3
content: ../styling.md
sortIndex: 349
---

## Vergeef ons onze schuld...

Wij bidden dagelijks in het gebed dat Christus ons leerde, om vergeving van onze schuld.

In het evangelie van deze zondag stelt de Meester ons zeer duidelijk voor ogen, in welk verband wij dit gebed behoren te zien.

1\. Een koning houdt afrekening met zijn dienaars. Zij komen hem verslag brengen van hun gedragingen, van hun inkomsten en uitgaven. Het blijkt nu glashelder hoe zij de belangen van de koning hebben behartigd.

Al spoedig wordt er een binnengebracht (hij had zelf weg willen blijven, maar hij wordt gedwongen te verschijnen) die veel schulden had gemaakt oplopend tot zulk een enorm bedrag dat hij met zijn gehele privé-bezit het nooit zou kunnen vergoeden. Rekenen we een talent op de waarde van ongeveer zevenentwintighonderd gulden, dan was zijn schuld zevenentwintig miljoen groot. Hij had door verwaarlozing, door onverantwoorde uitgaven, door allerlei geknoei, wellicht door zijn genotzucht of hazardspel het geld van de koning verkwist. Nu is het uur daar om te betalen: hij heeft niets. De conclusie is volgens gebruik van die tijd voor de hand liggend: hij zelf wordt als slaaf verkocht, zijn vrouw en kinderen ondergaan een zelfde lot en zijn inboedel wordt onder de hamer gebracht.

Maar dan gebeurt er iets heel onverwachts. De man ziet wat hij gedaan heeft, dat alles verloren is, en in een opwelling van spijt doet hij een diepmenselijk beroep op het medelijden van zijn vorst. Hij valt voor hem neer, bekent zijn kortzichtigheid en dwaasheid en bidt de koning: _heb geduld met mij en ik zal u alles betalen_. Hij wil er voor zwoegen heel zijn leven lang, hij zal al het mogelijke doen om de schuld weer te vereffenen, als hij vrij man mag blijven en zijn vrouw en kinderen mag behouden. De koning is grootmoedig, hij heeft medelijden en doet nog veel meer dan de knecht hem vraagt: hij scheldt hem de gehele kapitale schuld kwijt.

Zo ongeveer gebeurt het met ons, want dàt bedoelt de Zaligmaker te suggereren. Een onbegrijpelijk grote schuld, die wij nooit hadden kunnen voldoen heeft Hij, God onze Vader, ons ineens kwijtgescholden. De schuld van Adam, de schuld van al mijn persoonlijke zonden, al mijn genadeverkwisting, het schuldig missen van mijn prachtige kansen. Ik heb overvloed van redenen om God zeer, zeer dankbaar te zijn.

2\. Dan komt die dienaar een collega tegen in het paleis. Het is haast onbegrijpelijk en toch weten we uit ervaring hoe een menselijk hart soms verandert als een blad aan een boom. Hij slaat ineens om: zijn feeststemming wordt woede, want de man dáár voor hem, moet nog betalen. Hij moet _hem_ betalen: honderd tienlingen, nog niet de waarde van vijftig gulden. Maar hij springt op hem toe, grijpt hem bij de keel en roept: betaal, betaal! wat je me schuldig bent. Maar die mededienaar valt hem te voet en bidt hem nederig: heb geduld met mij en ik zal u alles betalen. Ik zal het doen maar wacht nog even, ik heb het bijna,... de volgende week... nog enkele dagen...

Maar hij wil niet, hij raast en tiert verder en laat hem in de gevangenis zetten.

Toen anderen dat zagen, waren zij, nu zij de gehele situatie kenden, diep verontwaardigd. Zij brachten de koning op de hoogte, die toen onmiddellijk de eerste knecht liet komen. Nu was het uit met mildheid en vergeving: jij laaghartige, onmeedogende schurk... moet jij zó je medemensen behandelen, doodblijven op een penning, terwijl ik je een onbetaalbaar grote schuld, de schuld van je dwaze verkwistingen, heb kwijtgescholden? Moest jij geen medelijden hebben met hèm? Ben ik dan hard geweest, heb ik geen medelijden gehad? Nu trek ik alles in en ik eis mijn vermogen terug tot op de laatste cent. En hij leverde hem over aan de gerechtsdienaars.

Met één woord geeft de Meester ons dan de les uit deze boeiende parabel, een les die ons tot heilzame schrik mag strekken: _zo zal ook mijn hemelse Vader met u handelen, als gij niet allen uw broeder van harte vergeeft_. (Matt. 18:23-35)

Uw hemelse Vader... God de almachtige, die uw Vader is maar ook eens uw rechter zal zijn. Hij is onbegrijpelijk goed; Hij is geneigd en zelfs bereid u het allerergste te vergeven... maar wees dan zelf ook barmhartig. Barmhartig in het groot en nog liever (want dat komt dagelijks voor) barmhartig in het kleine. Gij _allen_ zegt Christus. En _van harte_ vergeven... Niemand mag zeggen: dat behoef ik niet te doen; of: hij (zij) is zó laag geweest tegenover mij; dat kwaadspreken was zó gemeen, die belediging was zó diep... En gij dan, zou Christus u vragen, en gij dan? Gij hebt geen mens maar de eeuwige God beledigd, niet ter waarde van een onbeduidend bedrag, maar met een schuld van een ongelofelijk grote som. Hij vergaf u allen, alles, en gij weigert deze nietigheid te vergeven aan uw medemens? Wees toch bedachtzaam... er komt eens een rechtvaardige vergelding... volgens uw eigen maatstaf.

Beoefen gemeenschapszin, ook door te vergeven van wat anderen u misdoen.

_Onze Vader, die in de hemel zijt... vergeef ons onze schuld zoals ook wij aan anderen hun schuld vergeven. Amen._
