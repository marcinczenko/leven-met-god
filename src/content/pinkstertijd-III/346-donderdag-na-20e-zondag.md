---
path: /346
title: '346: DONDERDAG NA DE 20e ZONDAG'
tag: pinkstertijd-3
content: ../styling.md
sortIndex: 346
---

## Gods voorzienigheid

_Aller ogen zien naar U uit, o Heer, Gij geeft voedsel aan allen, elk op zijn tijd: Gij opent uw handen en verzadigt naar hartelust al wat leeft._ (Ps. 144)

Zoals het evangelie spreekt van Jezus' goedheid, zo wijst het graduale uit de mis van zondag naar Gods voorzienigheid.

_Jahwe leidt de schreden der mensen, Hij richt overeind, wiens gedrag Hem behaagt; en mocht hij al wankelen, toch zal hij niet vallen, want Jahwe houdt hem bij de hand._ (Ps. 36:23)

1\. Er is weinig, wat ons in het leven meer rust kan schenken, dan de overtuiging, dat God ons leven bestuurt. Wij zijn in Gods hand. Onze uiterlijke levensomstandigheden worden door Hem geleid: _Hij keert alles ten goede, als wij op Hem vertrouwen_.

Met biezondere nadruk leidt de Kerk onze gedachten herhaaldelijk naar deze zo indrukwekkende waarheid: God bestuurt ons leven.

_0 God, wiens voorzienigheid zich in haar schikkingen niet vergist, wij smeken U nederig, dat Gij al wat schadelijk is, van ons wilt afwenden en ons al het heilzame wilt verlenen._ (oratie zevende zondag na Pinksteren)

Het is duidelijk, dat God, door ons zoveel over zijn Wezen te openbaren, ook bedoelde ons tot _die inwendige rust_ en _dat diepe vertrouwen_ te brengen, dat met zijn goddelijke goedheid overeenkomt. De herhaalde overweging en de wil tot overgave brengt ons hier met Gods genade tot de juiste levenshouding. _Almachtige, eeuwige God, Gij bestuurt en leidt alles, het hemelse zowel als wat op aarde is._ (Miss. 2e zondag na Driekon.)

Vooral in moeilijke uren en dagen is onze daad van vertrouwen kostbaar, niet alleen omdat zij onszelf dan tot rust en vrede brengt, maar vooral omdat deze daad van vertrouwen te midden van verwarring en duisternis zozeer getuigt van vast geloof en wezenlijke verbondenheid met God. Dat is God eren ten koste van onszelf.

2\. _Gij vindt geen behagen in ons verderf maar na de storm geeft Gij rust en na wenen en schreien weer blijdschap._ (Joh 3:22) Het vertrouwen, dat uit ons geloof voortvloeit, is in hoge mate geÃ«igend om ons in waarheid dichter bij God te brengen.

Juist deze overtuiging hebben wij nodig: Hij is de liefdevolle Vader, die al onze wegen volgt, al onze zwakheden kent, ons leidt, behoudt en steunt. Het is inderdaad: _God met ons_. _Zijn ogen zijn op de wegen der mensen gericht en Hij ziet al hun schreden._ (Joh 34:21) _De hand van onze God rust vol goedheid op allen die Hem zoeken._ (Esdr. 8:22)

Er kan zijn Almacht niets ontgaan en Hij volgt alles met zijn goedheid, met liefdevolle ogen, met zorg en innige genegenheid, zoals een moeder haar kind tracht te volgen.

Reeds Ambrosius zegt: _welke meester zou de zorg voor zijn werk vergeten? Wie laat in de steek en aan zichzelf over, wat hij uit eigen goedheid eens in het bestaan riep?_

De telkens hernieuwde overgave aan die liefdevolle Voorzienigheid, maakt onze gang door het leven vaster, maakt het geloof levendiger en resoluter. Maar daardoor wordt het contact met God gemakkelijker, als het ware zekerder. Men gaat dan naar God zonder al de angstige vragen van de voortdurend verontruste mens. En men weet: _Hoe geheimzinniger Gods hand, hoe machtiger; hoe zwijgzamer, hoe verhevener._ _De voorzienigheid maakt haar hoogste plannen tot werkelijkheid, door schijnbaar toevallige omstandigheden._ (Newman) Daardoor ligt voor ons de weg open tot een volkomen vriendschap en liefde. Hij is er, naast mij, boven mij, in mij; Hij zorgt, Hij leidt en bestuurt, Hij bemint. Nodigt dit besef niet uit tot daden van liefde en tot dankbare blijdschap?

_O God, die uw macht toont in uw barmhartigheid en uw wijsheid in het besturen van de mensen, tref toch mijn hart door uw goedheid. Verlicht mijn zo vaak vertroebeld inzicht, opdat ik meer en meer gelove in uw goddelijke leiding, die ook mijn leven richting geeft, het bewaart en heiligt. Amen._
