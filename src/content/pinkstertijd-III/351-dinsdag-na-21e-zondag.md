---
path: /351
title: '351: DINSDAG NA DE 21e ZONDAG'
tag: pinkstertijd-3
content: ../styling.md
sortIndex: 351
---

## Christus toebehoren

Het lijkt een eenvoudige waarheid, dat wij Christus toebehoren. In zekere zin is dit ook juist. Wij willen Christus dienen, wij zijn Hem toegewijd door het heilig Doopsel.

1\. Wij onderschrijven gaarne wat Hijzelf zegt: _zo iemand mijn dienaar wil zijn, hij volge Mij na; en waar Ik ben, daar zal ook mijn dienaar zijn_. (Joh. 12:26)

Wij behoren Hem toe, wij willen Hem in alles volgen. Op grond van de verlossing zijn wij niet meer van onszelf. Hij heeft nu de hoogste rechten: _duur zijt gij gekocht, weest geen slaven van mensen_. (1 Kor. 7:23) _Weest slaven van Christus, de Heer._ (Kol. 3:24)

Dat toebehoren aan Christus, is de weg naar de hemel, het trekt Gods zegen over ons af. _Zo iemand Mij dient, dan zal de Vader hem eren._ (Joh. 12:26)

Het is uiteraard goed en zelfs nodig, deze gesteltenis in ons te bevestigen, door enerzijds vaak te bedenken dat wij van Christus zijn en anderzijds dat ook te willen door ons geloof in Hem en ons vertrouwen op zijn almacht en zijn goedheid voor ons.

_Door onszelf aan Hem toe te wijden erkennen wij openlijk en aanvaarden wij met vreugde zijn heerschappij over ons. Meer nog: in die daad ligt ook de verzekering, dat indien hetgeen wij schenken ons eigendom was, wij het met de grootste bereidwilligheid aan Hem zouden geven. Tegelijk ligt er de bede in opgesloten, om die gave, al is zij volkomen zijn eigendom, toch goedgunstig van ons te willen aanvaarden._ (Leo XIII, Annum Sacrum)

Door inwendig en uitwendig uit te spreken: ik behoor aan Jezus toe, groeit de wil en overtuiging, en ook het besef dat dit eigenlijk alles in ons leven is. _Wij zijn christenen, wij behoren aan Christus._ (Sint Augustinus) Doch komen wij dan ook tot de consequentie: dat ons leven van mijn verbondenheid met Christus getuigen moet?

2\. _De liefde blijft niet bij de daad van de keuze staan, zij verlangt overgave aan het gekozen wezen._ (Lacordaire)

Het is dan een werkelijke overgave in liefde die bij ons doopsel hoort. _Overgave is het offer van zichzelf aan de beminde. Wie zover niet gaat bemint niet._ (Lacordaire)

Wij weten het en toch blijkt de overgave, het zonder voorbehoud geven van zichzelf, niet gemakkelijk te zijn in de dagelijkse praktijk van het leven. Want die overgave impliceert het aanvaarden van de offers die onze levenstaak, ons samenwonen of onze ontmoeting met de mensen, meebrengt; het veronderstelt geduld bij ziekte en vernedering, goed humeur en krachtige levenswil wanneer alles nu eens niet mee- maar tegenvalt. En dat alles verdragen om Hem, met de gedachte aan Hem, uit liefde tot Hem. Paulus wist daarvan: _wie zal ons scheiden van Christus' liefde? Wederwaardigheid of benauwdheid, vervolging, honger, naaktheid of het zwaard? (Rom. 8:35)

Een heilige van onze tijd zegt het met deze woorden (zij bezat een werkelijke ervaring op dit gebied): _Jezus verlangt geen grote daden, maar enkel overgave en dankbaarheid... Om in waarheid een slachtoffer van de goddelijke liefde te zijn, moet men zich geheel en zonder voorbehoud aan de Heer overgeven. Slechts in die mate wordt men door de liefde verteerd, als men zich aan haar overgeeft._ (Teresia v. Lisieux)

Er is een groei en een opgang in deze liefde; zij wil aangevuurd worden, geoefend, verkregen ook door gebed. _Neem dit hart van steen uit mij weg en geef mij een hart van vlees en bloed, een hart om U lief te hebben en te aanbidden, een hart om mij in U te verblijden, U te volgen en te behagen omwille van Christus._ Zo bad de heilige Ambrosius. Dan worden we vergeestelijkt.

In ieder geval, we zullen zo wel doortrokken worden van Christus' invloed.

_Heer, om uw goddelijke, uw brandende liefde tot ons, geef mij een Liefde tot U, die mij dagelijks meer vervult en verteert. Amen._
