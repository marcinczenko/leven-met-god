---
path: /329
title: '329: MAANDAG NA DE 18e ZONDAG'
tag: pinkstertijd-3
content: ../styling.md
sortIndex: 329
---

## Gods aangezicht

Gods aangezicht is een realiteit. God is een geest en Hij heeft geen gezicht zoals wij, evenmin als Hij een lichaam heeft. Maar de heilige schrift spreekt toch over die geheimzinnige werkelijkheid: _Gij zelf toch hebt het mij gezegd: "gij moet mijn aangezicht zoeken." Nu zoek ik uw aanschijn. Heer, verberg het mij niet. Wijs uw dienstknecht niet af in uw gramschap; Gij toch zijt mijn hulp. Verstoot mij niet, verlaat mij niet, o God van mijn heil. Neen, al verlaten mij vader en moeder, Jahwe trekt zich mij aan..._ (Ps. 26:8-10)

De eerste schrede op de weg van het gebed is de concentratie; de bezinning en de inkeer; de tweede, het zich bewust maken van Gods werkelijkheid en van de eigen toestand als schepsel, dat wil zeggen van onze eigen volkomen afhankelijkheid in alles; de derde schrede op de weg van het gebed is het zoeken van zijn heilig aangezicht.

1\. En gelukkig, Hij ziet naar mij. Er is niets klaarders, niets dat dieper ziet dan de blik van God; maar er is ook niets, dat veiliger maakt en meer rust geeft.

_Wanneer gij God in de hemel als getuige voor u hebt,_ zegt Antonius van Padua, _God, die ook op aarde, ja zelfs midden in uw hart is, laat dan de dwazen buiten maar praten wat zij willen._

Hij ziet u immers. Hij _weet van uw zwakheid, maar ook van uw goede bedoeling._ Hij kent uw onvolmaaktheden, Hij weet, dat gij zo dikwijls struikelt, maar Hij heeft ook uw pogingen gezien en geteld. Hij kent uw spijt en uw nieuw voornemen. Hij ziet en ziet naar u telkens opnieuw, niet als iemand die u betrappen wil, maar als iemand, die juist door zijn liefde nooit verzadigd raakt met naar u te zien: zijn hart richt zijn oog naar u.

De heilige Geest leert ons: _voor de ogen van Jahwe liggen de wegen van iedereen open en Hij let op de paden van allen_. (Spr. 5:21)

Deze ogen van God, dit aanschijn van God heeft een begrijpende blik, niet de angstige, vragende, speurende blik van een mens, maar _de blik van gevende goedheid en vergevende mildheid._

_God verstaat het mensenhart ook dan, wanneer het geen woorden heeft, om over zichzelf en zijn toestand rekenschap af te leggen._ (Prohászka)

_De ogen van Jahwe doorvorsen de hele aarde,_ zegt de schrift, _om hen te helpen, wier hart onverdeeld op Hem is gericht._ (2 Kon. 16:9) _En al hun werken staan als de zon voor zijn aanschijn._ (Eccl. 19:16)

2\. Wat een rust voor ons hart: Hij, ziet het, Hij weet het. _Wat een aansporing tot zuiver en heilig leven:_ Hij ziet alles en Hij weet alles, overal en altijd.

_Gij verlaat uw huis,_ zegt Augustinus, _God ziet u. Gij komt thuis: God ziet u. Ge maakt licht: God ziet u. Gij doet het licht uit: God ziet u. Vrees Hem, die u altijd ziet... als ge wilt zondigen, ga dan dáárheen, waar Hij u niet ziet en doe dan maar wat gij wilt._

Troostend en verblijdend is het - want wij zijn helemaal niet van plan om iets slechts te doen - dat God ook het goede ziet, dat de mensen niet zien.

Wat meer is: Hij waardeert alles, Hij schat het op zijn juiste waarde.

Toen de Deense dichter Johannes Jörgensen de dom van Keulen besteeg, vond hij op een duizelingwekkende hoogte een beeldhouwer, die met de grootste zorgvuldigheid een kruisbloem beitelde: _maar, beste man, waarom doe je zo veel moeite? Beneden ziet toch niemand dat fijne werk?_ _"Maar God daarboven ziet het wel",_ was het eenvoudige antwoord.

Hij ziet, Hij weet, Hij troost, Hij helpt. Men zou kunnen menen: als dit zo was, wat een heerlijke geruststelling voor zijn leven. Maar dit is de hoogste werkelijkheid!

_Alziende, die in de bogen_  
_Des hogen hemels zit,_  
_Ik hef van hier mijn ogen_  
_Naar U, mijn enig wit;_  
_Van U verwacht ik dag en nacht_  
_Alleen mijn heil, mijn troost en kracht._ (Vondel)
