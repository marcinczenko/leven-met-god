---
path: /321
title: '321: 17e ZONDAG NA PINKSTEREN'
tag: pinkstertijd-2
content: ../styling.md
sortIndex: 321
---

## Onze roeping

Met één enkel woord herinnert Sint Paulus zijn gelovigen aan de waardigheid van hun roeping als christen en geeft ook in het kort aan wat daaruit voor hen voortvloeit en waarop dat alles steunt.

_Ik de gevangene voor de zaak des Heren, vermaan u dus, dat gij u gedraagt overeenkomstig uw roeping..._ (epistel van deze zondag; Ef. 4:1-6).

1\. Wat een vermaning: _ons te gedragen overeenkomstig onze roeping_.

Ieder van ons heeft hier op aarde een eigen taak, een eigen roeping, waardoor hij zich in zijn levensopdracht van anderen onderscheidt.

Het is _voor ons priesters_, deelgenoten in het priesterschap van Christus, de voortzetting van Christus' zending: de verlossing en de heiliging van de wereld. In haar wezen is deze opdracht verbonden aan ons priester-zijn; middelaar-zijn met Christus en door Christus raakt het hart van dit sacrament. Maar zijn werkdadigheid is mede afhankelijk van uitwendige factoren. Onze priesterlijke roeping brengt mee dat wij _uit de mensen genomen_, werden gesteld _ten bate van de mensen, in de dingen die van God zijn_. In een priester wordt geest van gebed verondersteld meer dan in anderen... en terecht. Hij toch is de bidder bij uitstek die dagelijks het heilig offer - het werkelijke offer - van Christus opdraagt. En hij staat aan het altaar in de persoon van Christus, in zijn naam, met zijn taak. De gelovigen willen Christus zien in hem. Men zal dan verwachten dat hij in wie Christus woont en werkt, een zeer vergeestelijkt-biddend mens is, een man, misschien van nederige afkomst maar van hoge beschaving, met een uitgesproken liefde, dus een hartelijke belangstelling voor de mensen.

_Dat gij elkander in liefde verdraagt met alle ootmoedigheid, zachtheid en geduld._ Deze deugden verlangt de apostel van alle gelovigen. Het ligt voor de hand dat de priester daarin vóór gaat.

Zijn nederigheid zal blijken uit zijn bescheidenheid als hij op de preekstoel staat. Niet iedereen is redenaar, maar van iedere priester hoort men gaarne het woord Gods, als het tegelijk getuigt van ware liefde voor Christus en de zielen, als het getuigt van eerbied voor de personen die luisteren, en van gevoeligheid voor de actuele noden van het volk. Nog altijd is de menigte begerig het woord van God te aanhoren (Luk. 8:4), maar het wil Christus erkennen in de liefdevolle priester en _Hem_ beluisteren in de toewijding en oprechte belangstelling die hoorbaar is in diens woord.

2\. Weliswaar geldt ons allen Sint Paulus' aansporing _dat gij u gedraagt overeenkomstig uw roeping_, maar vooral de kloosterling. _Dat gij elkander in liefde verdraagt met alle ootmoed, zachtheid en geduld._ Deze gezindheid is onmisbaar in iedere kloostergemeenschap, ze is ook onmisbaar in elk gezin. _Dat gij uw best doet, de eenheid van geest te bewaren door de band van de vrede._ Want, zo betoogt de apostel verder, de grondslag van dit alles is onze eenheid in Christus. Wij zijn één, daar God ons aller Vader is; wij zijn één, daar wij in Christus één lichaam werden door het heilig doopsel. Wij hebben één levensbeschouwing, één geloof dat ons allen in hoopvolle verwachting doet uitzien naar het ene gemeenschappelijke vaderland.

_Een lichaam en één geest, zoals gij ook geroepen zijt tot één hoop;... één Heer, één geloof, één doopsel, één God en Vader van allen die boven alles, door alles en in alles is._

_O God die aan ieder van ons een eigen roeping en daarmede ook een eigen persoonlijke taak gegeven hebt... geef ons in uw grote goedheid de kracht ons te gedragen overeenkomstig onze roeping._  
_Geef ons dagelijks meer besef van onze waardigheid en eenheid in Christus en leer ons vanuit onze gemeenschappelijke eenheid in Hem onze eigen taak in liefde, in vrede en eenheid van geest te vervullen. Amen._
