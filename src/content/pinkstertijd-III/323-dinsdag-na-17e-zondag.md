---
path: /323
title: '323: DINSDAG NA DE 17e ZONDAG'
tag: pinkstertijd-2
content: ../styling.md
sortIndex: 323
---

## Vruchten van de geest I

_Wie in de liefde blijft,_ zegt Sint Jan, _blijft in God en God in hem._ (1 Joh. 4:16) De wederzijdse liefde is meer dan wederzijdse gave: het is een wederzijds doordringen dat als vanzelf een diepe vreugde brengt.

Wanneer niets van buiten af die liefde komt hinderen of verstoren, volgt uit die volmaakte liefde een innige vrede. Zo zeer gaat de ene liefde in de andere op, dat al het overige buiten het gezichtsveld valt. Dit is waarlijk God liefhebben, als Hij voor ons werkelijk boven alles staat, als Hij onze eerste en vurigste liefde heeft en wij diep doordrongen zijn van zijn vaderlijke vederliefde. _Rijke vrede is het deel van wie Uw wet beminnen; geen struikelblok ligt op hun weg._ (Ps. 118) Vrede heerst er in ons hart wanneer al onze verlangens voldaan zijn en ons niets meer te verlangen overblijft.

1\. Ik kan mijzelf enigszins testen met de vraag: brengt mijn liefde voor God, mij blijdschap en vrede? En zo niet, is dan die liefde wel oprecht of hevig genoeg? Maak ik wel werk van die liefde? Het is een simpele, christelijke vraag, of genade en goddelijk kindschap, Gods heilige wil en zijn welbehagen voor mij wel ontzaglijk veel betekenen. Misschien leef ik gejaagd en geplaagd door zovele fantastische, grillige begeerten en ondernemingen?

Wat voor invloed heb ik op mijn omgeving? Behoor ik tot degenen, tot de bevoorrechten, de geestelijk volgroeiden - die vrede en vreugde meedelen, vrijwel altijd en overal?

De vrede wordt in mij verstoord indien ik de lasten, de onaangename voorvallen niet weet te verwerken... blijkbaar niet aan kan. Ik kan mij dan niet schikken. Het kan psychische zwakheid zijn maar vooral kan het een bewijs zijn van onvoldoende geestelijke diepte. Is mijn contact met God zeer veelvuldig en hartelijk? Vind ik daar steun en vrede?

_Het geduld behoeft slechts volkomen te worden, dan zijt gij volmaakt en ongerept en schiet gij in niets te kort._ (Jak. 1:4)

De vreugde wordt verstoord als de vervulling van onze wensen op zich laat wachten en wij ons... daarover bedroeven. _Laten we niet moede worden het goede te doen, want verslappen we niet, dan zullen wij te zijner tijd oogsten._ (Gal. 6:9) Geduld en uithoudingsvermogen of lankmoedigheid zijn voorwaarden voor ware vreugde en vrede; ik mag dat nooit vergeten.

2\. Sint Paulus noemt als vruchten van de geest nog welwillendheid en goedhartigheid, zachtmoedigheid en bescheidenheid, eerbaarheid en kuisheid. (Gal. 5:19-23) Het is niet twijfelachtig; dit alles wordt slechts bewerkt door de genade van de heilige Geest, het zijn de goede daden die door Hem tot stand komen. Slechts wie de Geest standvastig volgt wordt zó door Hem geleid; hij onderdrukt dan eigen grillen en gebreken en legt zich op al deze deugden toe.

Er wordt hier gesproken over twee groepen van goede werken. De eerste groep betreft onze verhouding tot de naaste, de tweede doelt op de beheersing van eigen lichaam en van de zinnelijke lusten. Het is een sociale en individuele ordening die ons krachtig voegt naar objectieve (en zeer zuivere) normen. Het is al een winst op de oude mens behaald, als wij dit ideaal beamen; het getuigt van een goede gesteltenis.

Maar hebben wij de kracht dit zedelijk program ook door te voeren? Het is een christelijk ideaal zó uit te munten in allerlei morele voortreffelijkheid dat buitenstaanders en andersdenkenden zich aan ons voorbeeld kunnen stichten.

_Laten wij iedere belemmering en hindernis van zonde van ons afwerpen en dan met volharding de wedloop beginnen die voor ons ligt; het oog gevestigd op Jezus._ (Hebr. 12:1) Het voorbeeld blijft Jezus, hoe meer wij Hem zien zoals Hij is, des te duidelijker zullen we ontdekken hoe wij zelf moeten worden. _Wie vleselijk zijn, streven naar vleselijke dingen, maar wie geestelijk zijn, naar geestelijke dingen.!_ (Rom. 8:5)

Wie God wil behagen en krachtig zijn genadeinwerking wil ervaren, mag niet bang zijn van zelfbeteugeling. Zelfopvoeding betekent zich een vaste richting geven en die richting blijven handhaven ook al vraagt dit offers. Alleen op deze wijze komt men tot deugd en tot werkelijke navolging van Jezus Christus.

_Weest te allen tijde rijk in 's Heren werk; gij weet dat uw arbeid niet te vergeefs is in de Heer._ (1 Kor. 15:58)
