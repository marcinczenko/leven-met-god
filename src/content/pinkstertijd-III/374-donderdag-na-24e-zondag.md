---
path: /374
title: '374: DONDERDAG NA DE 24e ZONDAG'
tag: pinkstertijd-3
content: ../styling.md
sortIndex: 374
---

## Vruchten van de geest III

Wat een plant voortbrengt wanneer ze de volle wasdom heeft bereikt en wat tegelijk zoet en smakelijk is, heet haar vrucht.

De mens brengt vruchten voort als hij de inwendige deugden bezit en zijn daden zelf met die gesteltenissen in overeenkomst zijn.

De mens vindt vreugde in werk dat aan hem is aangepast, dat namelijk aan zijn wezen, zijn aanleg en zijn neigingen beantwoordt. Daarin is hij vaardig en bedreven; hij volbrengt dan geen vreemd gebod, bezwijkt niet voor drang of dwang van buiten. Hij leeft dan zichzelf, gehoorzaamt aan een inwendige drang van binnen uit.

_Als gij u door de geest laat leiden,_ zegt Paulus, _valt gij niet onder de Wet._ (Gal. 5:18) De daad van iemand die deugdzaam is vindt heel haar oorsprong van binnen: het is een werkelijk spontane levensvrucht. Terecht zegt daarom de H. Ambrosius: _de goede werken heten vruchten, omdat ze hun bezitter met heilige en oprechte voldoening verkwikken_.

De eerste en ongetwijfeld de voornaamste vrucht van de geest is de liefde. God is liefde en wij die een evenbeeld van God zijn, behoren _in alles_ iets van zijn liefde mee te dragen en ook iets van zijn liefde te openbaren. Met andere woorden: alles in ons moet van liefde getuigen, uit liefde voortkomen en tot liefde leiden. In geheel onze gedragingen behoort die richting tenminste bespeurbaar te zijn. Wij komen van de liefde en zijn op weg naar de liefde.

1\. Wij werden zo, als mensen tegenover elkander gesteld op aarde dat uiterste welwillendheid tegenover elkander onze eerste uiting moet zijn, zoals ook onze daden uit een diepe inwendige welwillendheid moeten voortkomen. Dit is misschien een hoog ideaal maar slechts in de verwezenlijking daarvan (en in het oprechte streven daarnaar), is de tussen-menselijke, zuivere harmonie bereikbaar. _Hebt elkander lief zoals Ik u heb liefgehad,_ is geen fraze voor wie werkelijk christelijk wenst te leven, maar de formulering van de allereerste, morele levenswet.

Zo wordt de verhouding van man en vrouw tot bron van blijvend en altijd nieuw geluk, zo wordt iedere menselijke ontmoeting dieper, hartelijker, _menselijker_, omdat zij een goddelijke wet (die van de liefde) tot uitgangspunt neemt. De liefde leidt zeker tot offers, is zelf een bereidvaardigheid tot offeren, maar is ook en vooral een bereidheid de ander te aanvaarden, de ander te respecteren, hoog te achten, te helpen, en in zijn eigen waarde te laten. Dat is waar in de opvoeding, in het gezin en op school; het is waar in iedere menselijke ontmoeting. _Dit is mijn gebod dat gij elkander liefhebt._

2\. De liefde is de eerste aandoening van het innerlijk van de mens, de eerste stellingname van het gemoed ten opzichte van iets wat men als beminnelijk en begerenswaardig heeft erkend. De liefde is de bron van alle beweging en streving in het begeren. Het is de ontwaking van wil en hart. Er heeft een inschakeling plaats die mede een gelijkschakeling is met wat we hebben ontdekt: we zijn het daarmee zo volledig eens, het heeft onze belangstelling, weldra onze sympathie en dan ons hele hart. Wij worden overmeesterd, aangetrokken tot bezit en tot vereniging.

Zo gaat ons wezen uit naar Hem die alles heeft geschapen en wiens wezen wij ontmoeten in de Godmens Jezus Christus. We kunnen er nooit genoeg bij stilstaan. Dat is immers het eigenlijke leven.

Zo gaat ons hart uit (en hoe meer het gelouterd is hoe heviger het zal beminnen) naar alle mensen, vooral naar hen met wier lot het onze door God is verbonden; mensen die wij dagelijks waar dan ook treffen en ontmoeten.

Zo gaat ons hart uit naar _al wat waar, naar al wat edel, rechtvaardig, rein, liefelijk en welgevallig is, naar al wat deugd heet en lof verdient_. (Phil. 4:8)

De liefde - welwillendheid die zich in daden manifesteert - is de eerste wet en fundamentele houding die al onze betrekkingen met God en de mensen kan beheersen. Het is zijn wens dat het zo zou zijn. Wij weten dat daarmede oplossingen worden gegeven voor grote levensvragen, oplossingen die elders niet te vinden zijn.

_O God, die ons uit liefde en voor de liefde hebt geschapen, leer mij, dagelijks meer uit liefde en voor de liefde leven. Amen._
