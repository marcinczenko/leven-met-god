---
path: /368
title: '368: VRIJDAG NA DE 23e ZONDAG'
tag: pinkstertijd-3
content: ../styling.md
sortIndex: 368
---

## Liefde tot God

Men kan in zekere zin zeggen dat in ons geestelijk leven eigenlijk alles kan worden teruggebracht tot de liefde.
In ieder geval is de liefde, vooral het leven van liefde het hoogtepunt van wat wij hier op aarde kunnen bereiken.
Het is goed vast te stellen dat wij hier op de bodem staan van de heilige schrift. Christus heeft ons de grondslag aangewezen waarop alles steunen moet: de liefde. En dit is waar zowel in onze betrekkingen tot God als in onze betrekkingen tot de mensen.

_Gij zult de Heer uw God beminnen met geheel uw hart, met geheel uw ziel, met geheel uw geest en met al uw krachten._ (Mark. 12:30) Hij noemt dit het eerste en voornaamste gebod. _En het tweede is daaraan gelijk: gij zult de naaste beminnen als u zelf._

1\. Nu blijft er bij al ons pogen steeds een groot verschil bestaan tussen onze liefde hier op aarde en de liefde die wij in de hemel hopen te bezitten. Hier op aarde zal de liefde nooit op volle krachten komen, hoezeer wij ook ons best doen. Wij worden te dikwijls en te zeer afgeleid van het eigenlijk voorwerp van onze liefde; de liefde kan men op aarde nog verliezen, wij __kunnen__ tenslotte ons nog van God afkeren. Maar in het hiernamaals wordt dat alles anders. D치치r bloeit de liefde onbelemmerd, dus in volle kracht en schoonheid, daar zullen wij God zoeken en niets anders meer wensen dan wat Hij wil.

In de hemel krijgt die liefde ook een ander karakter: zij brengt en geeft slechts geluk, terwijl zij op aarde van veel verdriet en zorg vergezeld kan gaan.
In God zullen wij tegelijk beminnen alles wat beminnenswaardig is en wat Hij ons doet kennen. Meer dan hier zullen wij alles met God verbonden zien en als herschapen, getransfigureerd, vergeestelijkt en verheven, als een spiegelbeeld van Gods schoonheid. De liefde zal later ononderbroken zijn, we zullen d치치r (meer dan hier) van liefde leven en tegelijk de overtuiging bezitten dat die liefde nooit meer verdwijnen kan. Hier op aarde is het leven reeds des te hoger in waarde voor Gods oog, naarmate het meer door liefde wordt gedragen en gedreven. Maar er is liefde en liefde. Wie tot dieper inzicht komt, zal leren begrijpen dat God niet met iedere liefde genoegen nemen kan, maar dat Hij een zo zuiver mogelijke liefde van ons vraagt.

Wanneer wij denken aan een zuivere, dus belangeloze liefde tegenover God, de liefde die slechts geeft, stoten wij op de moeilijkheid dat wij God nooit iets zullen kunnen geven wat Hij niet reeds bezit. Welk belang kan God hebben bij onze zuivere liefde? Het antwoord op die moeilijkheid is dit: wij kunnen wel met vrije wil aan zijn wensen beantwoorden; we kunnen Hem de vreugde geven dat wij op zijn liefde ingaan en Hem liefhebben omdat Hij het vraagt.

Het hoogste karakter van de liefde is altijd haar belangeloosheid, haar zuiverheid, het vergeten van zichzelf. Daarom is de eerste eis in onze verhouding van liefde tot God ook niet __onze__ zaligheid, heiligheid of deugd, maar __zijn__ glorie, __zijn__ belangen, dus __zijn__ Kerk en __zijn__ zielen.

2\. Onze aandacht mag wel gevestigd worden op de _kracht_ van onze liefde.

Wij kunnen vaak meer liefde, dat wil zeggen een diepere liefde, aan God geven dan wij feitelijk doen. Als wij al de kracht van onze liefde wilden gebruiken, zullen wij er toe komen niets slordig, of nonchalant te doen, waar het Gods eer betreft. Leven in liefde mag voor ons betekenen: leven in een vurige liefde, leven, voor zover mogelijk, in de uiterste liefde. Daarmede is lang niet altijd het gevoel gebaat, maar het is wel de weg naar het hoogst bereikbare hier op aarde.

Hieruit volgt als van zelf dat men _de daden van liefde gaat vermeerderen_. Het wordt een biezondere vreugde _alles_ uit liefde te mogen doen. Steeds meer wordt dan _alles_ tot daad van liefde.

Dit is de bescheiden, maar met Gods genade toch zeer effectieve voorbereiding voor onze liefde in de hemel. Wie zo leert God lief te hebben, brengt als spelenderwijze het tweede gebod in beoefening: het beminnen van de mensen. Deze twee vormen van dezelfde liefde zijn onderling afhankelijk: de een speelt in op de ander, kijkt naar de ander, groeit door de ander. Grote liefde voor de mensen voert tot vurige liefde voor God en het omgekeerde is evenzeer waar en altijd mogelijk.

Moge de heilige Geest, de Geest van liefde alles in ons mobiel maken wat onze liefde tot God vermeerderen kan; want tenslotte is dit leven van liefde de eigenlijke waarde van ons leven en de beste voorbereiding op het eeuwig liefdegeluk van de hemel.