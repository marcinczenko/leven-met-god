---
path: /352
title: '352: WOENSDAG NA DE 21e ZONDAG'
tag: pinkstertijd-3
content: ../styling.md
sortIndex: 352
---

## God in ons III

_Wie God met zich draagt in zijn hart, draagt het paradijs bij zich._ (Ign. v. Loyola)

Wij zijn in feite niet klaar met de wetenschap dat God in ons woont. Deze wetenschap immers kan zo vaag zijn en dagelijks door zoveel andere indrukken worden overstroomd dat van haar oorspronkelijke rijkdom en schoonheid vrijwel niets overblijft.

1\. _Wie in Mij blijft en Ik in hem, hij draagt rijke vrucht._ (Joh. 15:5)

Dit woord van de goddelijke Meester bevat eigenlijk het geheim. Het voortdurend met Hem omgaan, Hem voortdurend in zich dragen maar dan niet op een verstrooide, doch op een aandachtige en eerbiedige wijze, dat is, zouden we kunnen zeggen, de opgave. Dat is het: in Hem _blijven_, zoals Hij blijft în ons.

_De grootheid en schoonheid van elke ziel komt overeen met de graad van bewuste nabijheid van God._ (Prohászka)

Het is dus een bewust inkeren tot zichzelf wat gevraagd wordt. Dit inkeren is niet: een uit angst de wereld ontvluchten, maar een verdwijnen in de diepte om God te vinden, en in Hem kracht en geestelijke rijkdom. Dit vraagt een constante oefening.

De overtuiging dat dit de waarheid is, dat _God namelijk in ons woont en in ons wil aanbeden worden_, zal daarbij een grote steun zijn. Wie Hem niet in zich vindt, dus wie God niet ontdekt in eigen hart en daar de tempel betreedt van _zijn_ goedheid en van _zijn_ liefde, zal lang te vergeefs naar Hem zoeken. _Wie de hemel niet in zichzelf draagt, zoekt Hem tevergeefs in het ganse heelal_, zegt C. Sonnenschein.

2\. Dit bezitten van God, is als een tastbare rijkdom en voert op natuurlijke wijze tot mededeling. Het apostolaat is zoveel gemakkelijker, zoveel inniger ook en volhardender, als men de blijdschap van God te bezitten in zich draagt.

_In de rechtvaardige ziel,_ zo schrijft Pius XI in _Mens nostra_, _woont God zelf door zijn genade. Het is dan een natuurlijk gevolg van de liefde dat een dergelijke ziel zich er krachtig toe aangezet voelt, ook anderen deelachtig te maken aan de waarheid en de liefde tot het oneindige Goed, dat zij zelf gevonden heeft en haar eigen bezit noemt._

Deze mededeling gebeurt aan anderen door prediking, door opvoeding en onderwijs, door spreken en schrijven in het algemeen, maar misschien nog wel het meest en het best door het onmiddellijk dagelijks contact met de mensen van onze omgeving. Dit is de grote waarheid voor allen die geroepen zijn anderen te helpen: de grote waarheid in de eerste plaats voor de priesters. Allen wachten immers op de rijkdom die wij te geven hebben en die naar hen overstroomt door onze goedheid, door onze hulpvaardigheid maar ook door de steun van ons standvastig goed voorbeeld.

En in deze diepte van ons zelf blijven wij (behoudens de uren van beproeving waarin God ons overigens biezonder helpen zal), ontoegankelijk voor alles wat zich van buiten als zeer belangrijk en indrukwekkend aandient.

Er zijn zoveel dingen schijnbaar gewichtig; zij verwekken zelfs min of meer deining en onwillekeurig golven wij mee. Maar in de diepte blijven we toch onszelf, onaangetast en onwankelbaar, als wij vasthouden aan God.

_Al ben ik ook uiterlijk min of meer vatbaar voor vreugde en droefheid, toch is er in mijn ziel een kamertje waarin geen vreugde en geen droefheid kunnen binnenkomen, daar heeft alleen God toegang._ (Angela van Foligno)

_God die mij uit liefde hebt geschapen en die mij nooit, evenmin als welk van uw schepselen ook, alleen zult laten, ik aanbid U diep in mij verborgen. Want in mij woont Gij op een geheel biezondere wijze. Ik wil trachten meer aan U te denken, meer te geloven en te weten. dat Gij zo onuitsprekelijk dicht bij mij zijt en in die tempel van mijn hart ook rekent op mijn, veelvuldig herhaalde dankbaarheid en liefde._  
_Ik geef U deze dingen gaarne mijn God; verlaat mij nooit want Gij zijt mijn enige toevlucht, mijn enige troost en mijn enige blijdschap. Amen._
