---
path: /358
title: '358: DINSDAG NA DE 22e ZONDAG'
tag: pinkstertijd-3
content: ../styling.md
sortIndex: 358
---

## Aansporing tot liefde

Wij weten allen dat het kunnen liefhebben voor ons een onschatbaar goed is. Het is een voorrecht, God en Jezus Christus oprecht te beminnen en te _mogen_ beminnen.

Toch lopen wij wel eens gevaar, het object van die liefde uit het oog te verliezen. Terstond daalt dan de vurigheid, wel niet tot het nulpunt, maar vaak wel tot lauwheid.

Van de liefde is alles afhankelijk; alles wat wij doen voor God hangt daarmee samen. Daarom is het zo nodig ons dikwijls tot liefde aan te sporen. _God is liefde,_ zegt Sint Jan. Wij weten dat Hij uit liefde zijn enige Zoon tot ons gezonden heeft, die ons tot de dood heeft liefgehad.

Geheel ons leven behoort een uiting te zijn van _wederliefde_. Dan zullen wij voortdurend groeien in verbondenheid met God. Wij zullen dan zoals de Heer _toenemen in welgevallen bij God en bij de mensen_. (Luk. 2:52)

1\. _Wees toch niet koud tegenover Christus. Voor u is Hij in het vlees geboren, en heeft Hij zich bekleed met sterfelijkheid; voor u heeft Hij honger en dorst geleden; voor u heeft Hij zich uitgeput neergezet bij de bron; voor u is Hij uit vermoeidheid ingeslapen op het scheepje; voor u heeft Hij onverdiende versmadingen rustig over zich heen laten gaan; voor u heeft Hij zich door boze mensen in het gelaat laten spuwen; voor u heeft Hij slagen in het gezicht gekregen; voor u heeft Hij aan het kruis gehangen; voor u heeft Hij zijn laatste adem uitgeblazen; voor u heeft Hij zich in het graf laten neerleggen. En wilt gij over dit alles met koude blik heen zien?_ (Sint Augustinus)

_De last van Christus die voor de zwakheid zwaar is, wordt voor de liefde licht._ (Sint Augustinus) _Het woord van de liefde is de sterkste aansporing tot volmaaktheid._ (Antonius van Padua)

Deze en dergelijke woorden van heiligen en geestelijke schrijvers wijzen er op, hoe hoog zij de stuwkracht van de liefde aanslaan.

2\. Evenmin als zij dat deden, mogen wij het bij een koele waardering laten. Men leert de liefde niet tenzij door te beminnen. Geheel ons wezen moet telkens weer en liefst zeer dikwijls worden opgeroepen uit zijn traagheid, om tot volledige, diepe, inwendige daden van liefde te kunnen komen. Men oefent zich niet in de liefde, als men geen liefdedaden stelt.

Stil neerzitten bij de Heer, vol liefde opzien naar het tabernakel en inwendig zeggen: _Heer, Gij weet, dat ik U liefheb_, is een uitmuntende vorm van liefde. Deze stille, liefdevolle concentratie op de beminnelijke Persoon van de Heer, kan niemand missen die het ver wil brengen in de kunst van het beminnen.

Men bedenke daarbij echter wel dat het uiterlijke bewijs, het offer in dienst van de liefde, nooit ontbreken mag, als onze liefde eerlijk en zuiver gericht wil zijn.

Wanneer wij werkelijk beminnen, dan laten wij niet onder een nietig bedenksel onze communie of biecht achterwege. Als wij Hem werkelijk liefhebben, blijft de wrok om een belediging niet zitten; als wij Hem waarachtig beminnen, in alle oprechtheid, staan wij voortdurend klaar voor een goed werk of een goed woord ook al kost het ons en moeten wij er tijd aan geven. De liefde brengt tot de volledige uitverkoop van alle eigenliefde... en ik denk dat _niets anders_ daartoe in staat is.

_Mijn Jezus, breng mij, arme, tot U door een vlammende en onvormende liefde. Amen._
