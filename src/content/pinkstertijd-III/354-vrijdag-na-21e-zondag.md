---
path: /354
title: '354: VRIJDAG NA DE 21e ZONDAG'
tag: pinkstertijd-3
content: ../styling.md
sortIndex: 354
---

## God roept

Wij allen hebben een eigen roeping. Het kan een bepaalde levensstaat zijn, waartoe God ons duidelijk heeft uitgenodigd en voorbestemd. Wij doen dan wijs aan zijn oproep te beantwoorden. Men gaat God niet zo maar straffeloos voorbij, terwijl Hij onze aandacht vraagt en een eigen weg wijst.

1\. _Zo spreekt Jahweh die de hemelen schiep en ze spande... Ik Jahweh heb u in mijn ontferming geroepen, u bij de hand gevat._ (Is. 42:5)

Gods roeping is steeds bedoeld als een daad van liefde. Zijn roeping is een uitverkiezing en een voorrecht. Meer dan de mensen die ons roepen, wil Hij ons begunstigen en zijn genegenheid betuigen.

Het wonderbare is dat wij kunnen luisteren en... zwijgen. _Niet met dwang en met geweld pleegt God tot het goede te leiden; ook de oproep en de uitverkiezing van zijn kant is niet gewelddadig maar louter aansporend._ (Greg. Nas.)

Maar niet iedereen luistert, niet iedereen doet enige moeite om God te horen. Velen luisteren liever naar wat de zinnen streelt of wat stoffelijke voldoening belooft. Het geestelijke vraagt wat moeite: daar schrikken zij voor terug.

_Met duizend stemmen roept God tot verbetering, tot boete. Hij roept door zijn weldaden, Hij roept door het leven dat Hij u steeds opnieuw schenkt, Hij roept door... de gedachten diep in het hart, Hij roept zowel door straffen als door liefdevolle ontferming._ (August.)

En bijna altijd ontmoeten wij Gods goedheid die als een uitnodiging is; te doen wat Hij van ons vraagt. _Overal voorkomt ons zijn erbarming die ons terug roept naar Hem._ (August.) Juist als het gaat over een levensroeping, blijft ons antwoord gewichtig... wij blijven echter vrij, dat wil zeggen: Hij dwingt ons niet... Hij vraagt. Maar ons antwoord heeft gewichtige konsekwenties. _God dwingt niemand; ook als Hij roept, laat Hij aan de mens de vrije beslissing._ (Chrysost.) _Het neen of ja op Gods roep is een zaak van onze eigen wil._ (August.)

2\. De meesten van ons worden tot hogere wegen uitgenodigd. Velen weten het niet en velen wijzen het eenvoudig af. Soms wordt dat afwijzen hun voor altijd noodlottig omdat zij van kwaad tot erger komen. _Luisteren en niet-luisteren bevolken hemel en hel._ (J. Vianney) Men heeft de volgzaamheid tegenover God (niet ten onrechte) gezien als een negende zaligheid. _Zalig zij, die Gods roep horen en die volgen._ (Kard. Faulhaber)

De heilige Ignatius wijst op de grote invloed van onze persoonlijke beslissing, een beslissing waarvoor wij talloze malen worden gesteld bij de keuze tussen het goede en het betere.

_Als menigeen eens wist, wat God van hem zou willen maken, als hij in de beslissende uren van zijn leven naar de stem van de genade luisterde._

Opmerkzaam zijn op Gods stem, dat is, zou men zeggen, wel het minste wat wij kunnen doen tegenover Hem. Wie het doet, wie luistert en volgt, stijgt voortdurend. _Volgt uw inwendig licht, ook te midden van moeilijkheden en gij zult voortgedragen worden, gij weet niet hoever._ (Newman)

Soms is het een beslissing voor altijd als God roept en wij komen. Laten we dan zeggen: _nu weet ik het, nu roept God mij van hier_, of _nu weet ik het, Hij vraagt dit van mij, ik zal het doen_. Talloze malen betreft het een ogenschijnlijk onbeduidend _ja_, terwijl wij juist daardoor met Gods genade meegaan. Heiligheid is een serie van voortdurende instemmingen met Gods roeping, het aannemen van de kans, het doen van _zijn_ wens. _God is getrouw_, zegt Paulus, _Hij door wie gij geroepen zijt tot de gemeenschap met zijn Zoon, Jezus Christus onze Heer._ (1 Kor. 1:9)

Hij is trouw... Hij roept... tot de eenheid met Christus. Wat doet ons toch aarzelen?

_Mijn God ik kom tot U, beschaamd omdat Gij nooit ophoudt mij te roepen, terwijl ik zo zelden naar U luister._  
_Geef mij de kracht om U te volgen, altijd, overal, zowel in het kleine als in het grote... opdat mijn leven de triomf moge zijn van uw liefde. Amen._
