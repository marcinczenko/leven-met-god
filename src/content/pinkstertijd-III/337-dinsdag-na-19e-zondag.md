---
path: /337
title: '337: DINSDAG NA DE 19e ZONDAG'
tag: pinkstertijd-3
content: ../styling.md
sortIndex: 337
---

## Wat Hij ons belooft

_Komt allen tot Mij, die vermoeid zijt en beladen en Ik zal u verkwikken._ (Matt. 11:28)

1\. De Heer, kenner van het menselijk hart als niemand anders, wist wel dat wij een zwak hebben voor beloften. Dit is zo, omdat de nood ons doet uitzien naar hulp, meer nog, omdat het hart hunkert naar ware liefde. Daarom komt Hij zo liefdevol, zo gaarne gevend en vol beloften naar ons toe.

_Ik zal u verkwikken,_ bij al uw zorgen, uw angst, uw onrust. _Komt tot Mij..._

Hij belooft ons het leven, maar niet het gejaagde en geplaagde leven van de aarde, maar het eeuwige, gelukkige leven van de eeuwigheid.

_Ik ben de verrijzenis en het leven. Wie in Mij gelooft, zal leven... en wie leeft en in Mij gelooft, zal niet sterven in eeuwigheid._ (Joh. 11:25,26)

Hij heeft na al het lijden, dat wij voor Hem op aarde verduren, voor ieder van ons een plaats gereed, waar eeuwige vreugde heerst. Hij vraagt geloof: maar, de persoonlijkheid van de Meester, zijn woord, zijn wondermacht, die telkens blijkt, vooral zijn genade, maken het geloof zo gemakkelijk. Mogen wij zelfs niet zeggen, dat tegenover Hem het geloof _vanzelfsprekend_ is?

_Ik ga heen om u een plaats te bereiden... dan kom Ik terug en Ik zal u tot Mij nemen..._ (Joh. 14:2,3)

2\. Hij belooft ook bij ons te blijven hier beneden. Hij laat ons niet alleen, ook al is Hij onzichtbaar. Hij is er, voortdurend en overal. Wij behoren te luisteren, te zien (vooral inwendig), zodat Hij niet ongemerkt aan ons voorbijgaat.

_Ik zal u niet als wezen achterlaten. Ik kom tot u terug._ (Joh. 14:18) Intussen verblijdt Hij ons hart, Hij vervult het, zoals het door aardse dingen, door aardse liefde nooit vervuld kan worden. Hoe edel en mooi ook alles is, wat Hij heeft geschapen, mensen en dingen, ...alles wijkt in eerbied voor Hem terug, zodra Hij zelf komt. Dat is de rijkdom van het leven. Dat is de vreugde en het diep geluk van de kluizenaars, dat is de glans van het kloosterleven, en dat ook verwacht en vraagt iedere christen in de wereld. _Wat gij de Vader moogt vragen in mijn naam... Hij zal het u geven._ (Joh. 16:23)

_Alwie zijn huis, broers of zusters, vader of moeder, vrouw of kinderen verlaat om mijn naam, __hij zal het honderdvoud ontvangen en het eeuwige leven verwerven__._ (Matt. 19:29)

De Apostelen hebben zich laten trekken door zoveel goedheid. Wij moeten hetzelfde doen.

_Geliefden, laat ons in het bezit van zulke beloften, ons reinigen van iedere smet naar lichaam en geest en in de vreze Gods onze heiliging voltooien._ (2 Kor. 7:1)

_O Jezus, die zoveel van de mensen houdt, leer ons toch geloven in uw liefde. Leer ons U volgen, leer ons treden in uw voetspoor, maar maak ons uw beloften waardig. Dat wij steeds meer U mogen bezitten en genieten, dat al het andere voor ons als een herinnering zij aan U. Moge alles ons iedere dag nader tot u brengen, zodat wij eens in ons laatste uur met blijdschap de drempel van de eeuwigheid mogen overschrijden. Amen._
