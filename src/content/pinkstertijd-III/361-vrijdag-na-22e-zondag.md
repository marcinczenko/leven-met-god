---
path: /361
title: '361: VRIJDAG NA DE 22e ZONDAG'
tag: pinkstertijd-3
content: ../styling.md
sortIndex: 361
---

## Vasthouden tot het laatste

Het is voor ieder wel eens moeilijk aan een hoog ideaal vast te houden. Het lijkt ook in deze sfeer wel waar te zijn: waarvoor men niet heeft geleden en gestreden, waardeert men niet genoeg.

1\. _Wees getrouw tot in de dood en Ik zal u de kroon van het leven schenken._ (Openb. 2:10) _Trouw tot in de dood._ Daarvan is immers onze zaligheid afhankelijk. _Wie volhardt tot het einde toe, zal zalig worden._ (Matt. 10:22)

Wij hebben zo vaak neiging om zo niet het doel zelf, dan toch wel de inspanningen om dat doel te bereiken, uit het oog te verliezen. Er is zo veel wat ons daarvan aftrekt. En deze bekoring geldt niet alleen voor wereldlingen, ze is even erg en even frequent in het leven van kloosterlingen en priesters. Zelfs de contemplatieve kloosters zijn tegen deze aanvallen van gemakzucht of moedeloosheid niet gevrijwaard. Voor ons allen geldt Jakobus' vermaning: _Broeders weest geduldig tot 's Heren komst._ (Jak. 5:7)

Altijd staat ons de genade van God ten dienste om ons nieuwe moed te geven, om onze ijver aan te vuren, om ons weer geestdriftig te maken in zijn dienst. Als Hij ons niet hielp... ja, dan was het vaak een hopeloze onderneming. Maar nu geeft Hij beproeving en troost op de juiste tijd. _Zie toch zijn voorzienigheid in uw leven._ _Door uw standvastigheid zult gij uw ziel behouden._ (Luk. 21:19)

_Ik heb het vaste vertrouwen,_ schrijft Paulus, _dat Hij die in u het goede werk is begonnen, het ook zal voltooien tot op de dag van Christus Jezus._ (Fil. 1:6) De volharding zelf is een biezondere genade, waarom wij des te meer en des te zekerder zullen bidden, als geheel ons leven als een vlam naar boven blijft gekeerd.

Alle tegenspoed, alle zorg, alle tegenwerking van mensen, hun verdrietige en onvriendelijke bejegening, mag ons innerlijk vuur niet doven. _Nooit loslaten,_ wat wij voor God en onze zaligheid eens begonnen zijn, dat is het woord waaraan wij vaak behoefte hebben.

_Bij de christenen komt het niet aan op het begin maar op het einde,_ zegt de heilige Hieronymus.

2\. Misschien mogen wij nog meer nadruk op de noodzakelijkheid van de volharding leggen als het gaat over heiligheid, hoger gebedsleven en volmaaktheid.

God is uitermate vrijgevig en wellicht hebben wij ooit op biezondere en niet te verklaren wijze die vrijgevigheid van God ervaren. Maar wie later aarzelt, behoudt op den duur slechts een vage herinnering aan de mystieke begenadiging van weleer. Hij moet zijn vroegere ijver hernemen en volharden in het goede, wil hij tot de ware intimiteit met God geraken.

Hoevelen ontmoedigden onder de priesters en kloosterlingen! En toch... was dat nodig? _Uw geest, uw ziel en uw lichaam blijve ongerept bewaard en onberispelijk tot de komst van Jezus Christus onze Heer. Hij die roept, is ook getrouw; Hij zal het ook ten uitvoer brengen._ (1 Tess. 5:23) Men vergeet zo gemakkelijk dat de louterende beproevingen voor de geestelijke groei onmisbaar zijn. In plaats van geduldig te blijven, nederig te bidden, meer dan ooit vast te houden aan het eerste ideaal, laat men zich ontmoedigen en zoekt men de troost die men vroeger afgewezen had. Dan komt de noodlottige verandering. Het gehele levenspeil daalt, alles wordt "gewoon", dat wil zeggen, middelmatig; alle vuur schijnt voorgoed gedoofd. _God kroont in ons de werken van zijn barmhartigheid maar alleen als wij blijven volharden in de genade, die wij eerst ontvangen hebben._ (August.)

Vertrouwen is niet passief: het veronderstelt een onwrikbare standvastigheid, de diepe overtuiging dat wij het doel bereiken zullen. Zó verlangt God dat wij vertrouwen op het eeuwig geluk, zó ook mogen wij vertrouwen op de ware heiligheid en een verheven graad van gebed. Hij zelf zal ons geven dat wij er alles voor over hebben.

_O God, die almachtig zijt en oneindig in uw wijsheid en uw liefde, geef mij de kracht nooit tot ontmoediging te vervallen. Help mij vastberaden en beslist de taak hierbeneden te vervullen die Gij mij hebt toegewezen. Geef mij een intens en brandend verlangen naar een volkomen vereniging met U. Laat uw genade in mij zegevieren maar sta nooit toe dat ik mijn volledige overgave aan uw liefde en mijn totale medewerking met uw leiding weigeren zou. Laat het uw eer zijn, dat alles in mij het uwe worde. Amen._
