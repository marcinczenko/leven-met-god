---
path: /330
title: '330: DINSDAG NA DE 18e ZONDAG'
tag: pinkstertijd-3
content: ../styling.md
sortIndex: 330
---

## Wat is heilig zijn?

Er ligt voor sommigen een soort grootmoedigheid in, of althans de schijn daarvan, wanneer zij de heiligheid afwijzen omdat die tenslotte, naar zij menen, een vorm van eigenbelang is.

Het is waar dat men de heiligheid niet moet zoeken voor zichzelf, als een soort zelfverheerlijking, of als een grond waarop men zich terecht boven anderen zou kunnen verheffen. Heiligheid is ook niet het laatste of het hoogste motief waarvoor wij leven en werken. Boven al het andere immers staat het vervullen van Gods heilige wil.

Het is zeker in het algemeen beter anderen te helpen dan eigen belangen te dienen.

1\. Men kan echter de zaken ook te eenvoudig voorstellen en dan lijdt de waarheid geweld. Er ligt geen beperking in Jezus' woorden: _weest volmaakt zoals uw hemelse Vader volmaakt is_. (Matt. 5:48) Evenmin in zijn woorden: _als iemand dorst heeft, hij kome tot Mij en drinke_. _Wie in Mij blijft en Ik in hem die draagt veel vrucht._ _Dit is Gods wil uw heiliging._ (1 Tess. 4:3) Zowel de mogelijkheid tot heiliging als de aansporing daartoe schijnt zich tot allen uit te strekken.

Heiligheid is niets anders dan de _volmaaktheid van het christelijk leven_. Niemand zal zich beperkingen willen opleggen in het navolgen van Christus, in het christen-zijn. Integendeel, we betreuren alleen dat wij die navolging helaas zo weinig doorvoeren, dat er aan ons christen-zijn nog zoveel ontbreekt.

Het zou zeer goed zijn zowel voor religieuzen, priesters als voor leken, zich dikwijls te realiseren wat die heiligheid eigenlijk is, of met andere woorden zich duidelijk maken: wat het is christen te zijn. De diepste trekken van het christendom liggen in de ziel van de christen. Hij werd christen door het doopsel: dat maakt hem tot kind van God, tot verblijfplaats van de heilige Drieëenheid, dat geeft hem recht op het hemelgeluk.

En waarom dat alles? Omdat het doopsel _een deelname brengt aan het goddelijk leven_. Hier treffen we dus het diepste punt. Dat is de oorsprong van ons christen-zijn, zowel als van alle heiligheid.

2\. Waar het op aan komt is de vermeerdering, de versterking en de verdieping van dat goddelijk leven. Daaruit volgt een vollediger beleven van het kindschap Gods, daaruit volgt ook een grotere gelijkenis met Jezus Christus. En het kan moeilijk anders of de toename van dat goddelijk leven, de grotere intimiteit met God, zal zich ook naar buiten openbaren in een vermeerdering van goede werken. Misschien zeggen we dit laatste juister door te formuleren: de vermeerdering van het goddelijk leven in ons, zal ook zichtbaar worden in een steeds zuiverder, christelijker levenshouding. Dat betekent: een grotere liefde voor Jezus Christus en zijn kerk; een grotere liefde voor de mensen, een grotere onbaatzuchtigheid, grotere en steeds toenemende bescheidenheid. Op alle gronden wint de volmaaktheid als de heiligheid (het goddelijk leven) toeneemt.

Maar ook het omgekeerde is waar: indien wij daden stellen van liefde tot God, indien wij ware liefde beoefenen ten opzichte van medemensen, en wij ter ere Gods onze plichten van staat vervullen, neemt het goddelijk leven in ons steeds toe. En met dat eigenlijk goddelijk leven, groeien ook de ingestorte deugden en de gaven van de heilige Geest.

Nu is het streven naar toename van dat goddelijk leven niet allereerst het zoeken van eigenbelang maar de vervulling van een goddelijke wens.

Het goddelijk leven in ons is een kiem die omvorming en groei vraagt. De hogere mate van ontwikkeling van dit goddelijk leven zal ons werk ten goede komen en ook onze juiste verhouding tot de mensen.

_O God, die mij zózeer hebt begenadigd in uw grote liefde, dat ik uw kind geworden ben, leer mij toch steeds op uw genade-ingeving acht te slaan. Help mij dagelijks zó te worden als U mij graag ziet. Levend in U en levend van uw leven..._  
_Leid mij naar die hoogte van heiligheid waartoe Gij mij van eeuwigheid hebt bestemd. Amen._
