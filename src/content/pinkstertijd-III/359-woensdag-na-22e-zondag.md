---
path: /359
title: '359: WOENSDAG NA DE 22e ZONDAG'
tag: pinkstertijd-3
content: ../styling.md
sortIndex: 359
---

## God in ons IV

_Zoals de rank uit zichzelf geen vrucht kan dragen, maar alleen wanneer ze aan de wijnstok blijft, zo kunt ook gij het niet wanneer gij niet blijft in Mij._ (Joh. 15:4)

De uitspraak van de goddelijke Meester is duidelijk. We staan wellicht nog even verwonderd over de onvoorwaardelijkheid waarmede ons dit gezegd wordt. Er is maar één weg, één methode om vrucht te dragen: het blijven in Hem.

Wij blijven in Hem door de heiligmakende genade. Maar als de Meester spreekt over de _rijke vrucht_ en zegt "blijft in Mij dan blijf Ik in u", is er wellicht toch een andere nabijheid bedoeld.

1\. Wij weten dat Hij in ons is en dat deze tegenwoordigheid groeit wat haar effect betreft, namelijk een diepere ingreep en een vollediger omvorming, wanneer de ziel meer vatbaar wordt voor de goddelijke aanwezigheid. Dit vraagt onze medewerking. Het is stellig kostbaar en waardevol als wij 's morgens bidden, als wij van tijd tot tijd een geestelijke lezing doen of een meditatie houden. Het is als een geestelijke injectie. Maar dit laatste is toch maar een zeer onvolmaakte vergelijking. Een injectie door een arts of verpleegster toegediend, werkt automatisch door: het gestel neemt de stof op en verwerkt het, ook als de patiënt slaapt of bewusteloos is. Een geestelijke injectie is uiteraard niet corporeel, vraagt dus een andere voedingsbodem en werkt op een andere wijze. Zij komt tot haar recht als het geestelijk wezen ze opneemt, als hoofd en hart er mee gemoeid zijn en... mee gemoeid _blijven_.

_Maar zo gij in Mij __blijft__ en mijn woorden in u blijven, vraagt al wat gij wilt en gij zult het verkrijgen._ (Joh. 15:7)

Hoe blijven Gods woorden in ons? Hoe blijven wij in Hem? De _aandacht_ is daartoe een zeer belangrijke factor. Hoe meer wij aan Hem denken en in Hem geloven, hoe beter. Maar dit is niet alles en het is niet mogelijk altijd aan Hem te denken. Ook voor de mensen met een drukke werkkring is God gekomen. Ook voor de huismoeders, voor de zakenlui, voor de mannen en vrouwen met zware verantwoordelijke functies is zijn evangelie bedoeld. Hoe lossen zij zijn vraag op: in Mij blijven, niet weggaan, in Mij leven?

Men zegt van het bloed dat het kruipt waar het niet gaan kan. Dit zelfde maar in veel hogere graad is waar van Gods genade in een ziel.

2\. Wij vinden God door het geloof; wij dragen Hem in ons door de genade, door zijn vriendschap, door de deelname aan het goddelijk leven. Maar het allermeest vinden wij Hem door _de liefde_. Wij dragen Hem in ons als wij beminnen. Het hart neemt altijd het hoofd mee, niet omgekeerd. Wie veel daden van liefde stelt, wie onophoudelijk (in korte verzuchtingen) Jezus zijn liefde zegt, wordt op den duur van Hem doordrongen en vervuld. Het is de korte weg naar grote en diepe intimiteit. Daar waar lange overwegingen niet mogelijk zijn en geen geestelijke boeken gelezen kunnen worden, bereikt deze methode toch haar doel. Hem beminnen die in ons woont en Hem duizendmaal onze liefde zeggen, die voor allen toegankelijk is, dat is de weg.

Hierop wijzen uitvoerig Harphius, Eschius, Juan de los Angelos, en andere zeer bekwame leraren in het geestelijk leven.

Deze liefdeoefening brengt tot een voortdurende, gemakkelijk te beoefenen omgang met God, en heeft de zegenrijkste uitwerkingen.

_Laten wij van liefde leven, altijd-door uitgeleverd, ons van minuut tot minuut opofferend door de wil van God te doen zonder iets buitengewoons te zoeken. Hij zelf zal onze zuiverheid zijn. Wij behoren omgevormd te worden in één beeld met Hem en dat op zeer eenvoudige wijze: door steeds weer lief te hebben met __die__ liefde, die de eenheid maakt tussen hen die elkaar beminnen._ (El. de la Trinité, _Ecrits Spirituels_, blz. 72)

Deze liefdedaden kan men inwendig haast talloze malen herhalen: zij onderhouden het vuur en wakkeren het aan. Deze liefde brengt tot het begeerde doel.

_O Jezus, die in mij woont met de Vader en de heilige Geest, Gij die een hart vol liefde hebt zoals niemand van de mensen ooit had, leer mij U lief te hebben zoals Gij dat van mij wenst. Leer mij de heiligheid vinden door de liefde, ook in mijn dagelijkse drukke bezigheden, ook in mijn zorgen, ook in mijn lijden, ook te midden van de mensen. Ik weet dat mijn leven geslaagd zal zijn als ik U veel zal hebben liefgehad, want dan zal ik U hebben gegeven wat Gij als het allereerste en ook als het allerlaatste van mij vraagt. Ik wil in __vereniging met U leven__ en __in vereniging met U sterven__ door de liefde. Amen._
