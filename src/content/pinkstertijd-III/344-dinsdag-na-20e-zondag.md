---
path: /344
title: '344: DINSDAG NA DE 20e ZONDAG'
tag: pinkstertijd-3
content: ../styling.md
sortIndex: 344
---

## Wijsheid

_Ziet nauwlettend toe hoe gij u gedraagt, niet als dwazen, maar als wijzen._

In het epistel van verleden zondag geeft de Kerk ons door Sint Paulus enkele wenken van praktische wijsheid.

Het is allereerst nodig dat wij nauwlettend toezien. Wie op weg is naar een belangrijk doel, wie een grote taak onderneemt, kijkt zorgvuldig uit of alles met het oog daarop geregeld is. Er worden maatregelen genomen voor een reis, men maakt plannen en berekeningen bij een groot project, kortom iedereen begrijpt dat vooruitzien, aandacht en oplettendheid dan geboden zijn.

Wijst Christus zelf er niet op dat men voorzichtig overweegt of men als generaal wel met tienduizend man kan optrekken tegen een vijand die met twintigduizend soldaten gereed staat ten aanval? Dat men geen toren gaat bouwen als de middelen er niet zijn om die te voltooien, zodat men niet met een halfafgewerkt bouwsel blijft zitten en zichzelf belachelijk maakt?

1\. Wij staan voor een grote taak: Het Godsrijk is voor ons als wij wijs en goed leven; wij verbreiden het rijk van Christus en maken wellicht honderden of duizenden gelukkig (en dat voor eeuwig) als wij zelf de goede methode volgen en treden in het voetspoor van de Meester. Maar dan is het voor mij zaak mijn kansen te benutten, niet eindeloos mijn eigen hervorming uit te stellen, eindelijk eens te beginnen met het goede voorbeeld aan anderen, mijn apostolische invloed op anderen te verzekeren. Dit klemt nog meer als ik priester of kloosterling ben.

_Benut de gunstige gelegenheid, want de tijden zijn boos._ Er is zo veel wat zich bij de tegenwerkende krachten voegt. _Weest daarom niet onverstandig maar tracht de wil des Heren te verstaan._ De wil des Heren...

De wil van God, de wens van Christus: dat is immers de leidraad. Waar vind ik die? Zijn evangelie spreekt op zoveel plaatsen een zeer duidelijke taal. Ik zie ook dingen die mij brengen naar het hoge doel: liefde voor de mensen naast mij... voortdurend herhaalde daden van zelfbeheersing... offervaardigheid, ook (en vooral) als het vernederingen betreft. Hij roept mij tot volmaaktheid, dus...

_Bedrinkt u niet aan de wijn, want die voert tot losbandigheid, maar wordt vol van de heilige Geest_. Ik mag mij niet op zijwegen laten voeren ook niet door op zich geoorloofde genietingen, als deze mij remmen en mijn groei voor God of mijn vruchtbaar werk onmogelijk maken.

Alles wordt samengevat in het kostbaar woord: weest vervuld van God, of zoals Paulus het zegt: _wordt vol van de heilige Geest_.

2\. Er is één middel tot geestelijke voortgang dat vrij zelden wordt ter hand genomen ofschoon het door de meesters van het geestelijk leven als zeer effectief geroemd wordt. Het is het geestelijk gesprek; de onderlinge aansporing van twee of drie personen tot hoger geestelijke ijver, door het bespreken van goddelijke dingen.

Daarmede verwant zijn de kleine (of grotere) samenkomsten, waar wij worden onderricht, aangevuurd of getroost. Het is zo nodig elkander te helpen juist door deze geestelijke ontmoetingen, waar wij samen komen met dezelfde gloed bezield, van hetzelfde geestelijke verlangen vervuld. _Spreekt tot elkander in psalmen, lofzangen en geestelijke liederen._ Ook het inwendige gesprek met de Meester is een uitmuntende hulp. Men kan Hem toch inwendig (ook onhoorbaar) hartelijk vereren.

_Zingt en juicht in uw hart voor de Heer. Betuigt zonder ophouden voor alles uw dank aan God en de Vader in de naam van Jezus Christus onze Heer._ Amen. (Ef. 5:15-20)
