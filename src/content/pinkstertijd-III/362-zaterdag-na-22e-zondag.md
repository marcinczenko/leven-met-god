---
path: /362
title: '362: ZATERDAG NA DE 22e ZONDAG'
tag: pinkstertijd-3
content: ../styling.md
sortIndex: 362
---

## Jezus de Heilige

Heiligheid is meer dan geen zonde bedrijven. Het is inderdaad de zonde verfoeien, maar vooral is het de zo innig mogelijke vereniging met God zoeken. Er naar trachten, er naar zoeken, want de heiligheid zelf zijn in de hoogste graad, is het voorrecht van de Godmens.

Christus zelf kon vragen (ook aan zijn vijanden): _wie van u zal Mij van zonde overtuigen?_ (Joh. 8:46) Nooit heeft iemand Hem een zonde kunnen verwijten, nooit een enkele fout tegenover God of de mensen. _Gij weet,_ zegt Sint Jan, _dat Hij is verschenen, om de zonden weg te nemen; en in Hem is geen zonde_. (1 Joh. 3:5) Eeuwig zullen wij Hem prijzen, omdat Hij onze zonden wegnam.

Maar Hijzelf was en bleef volmaakt onschuldig. Zo moest het ook wel zijn, meent St. Paulus. _Ons betaamt een Hogepriester, die heilig is, onschuldig, onbezoedeld, verwijderd van de zondaars en verheven boven de hemelen._ (Hebr. 7:26)

1\. Het zien alleen reeds van die heiligheid is voor ons versterkend. Het is waar, niet alle glans van Christus' inwendige schoonheid treedt naar buiten, maar voor wie Hem aandachtig leest, overdenkt en beschouwt, toont Hij zich toch in een nooit vermoede, krachtige, mannelijke schoonheid, waarbij alle deugd verbleekt. _Niets onschuldiger en geweldiger, verhevener en heiliger is er op aarde geweest dan zijn levenswandel, zijn leven en zijn sterven... Het menselijk geslacht herinnert zich niets, wat ook maar in de verte hiermee zou zijn te vergelijken._ (Leop. v. Ranke)

Zelfs Judas moest van Hem getuigen: _ik heb onschuldig bloed verraden_. (Matt. 27:4)

Of men Hem nu volgt in zijn eerste levensjaren (waarvan helaas zo weinig bekend is) of men Hem ziet in zijn openbaar leven, tussen zijn vrienden, de apostelen; of men Hem nu hoort spreken met zondaars en zondaressen, of Hij wonderen doet en zieken troost, optreedt tegenover zijn vijanden, die ook de vijanden van zijn Vader zijn, nooit of nergens valt er één smet op de taal, die Hij spreekt of op één van zijn daden.

In 1708 stierf te Cork de _kleine Nellie van de heilige God_ (Helen Organ).

De heilige God was voor haar Jezus aan het kruis, in het tabernakel, in haar hart. De gedachte _wat zal de heilige God daarvan zeggen?_ was voldoende om alles bij haar te bereiken. _Arme heilige God_: dit was de troost van de kleine lijderes in haar laatste zware ziekte. Op de vraag van de priester, wat de heilige communie was, waarnaar haar vroeg begenadigde kinderhart zo zeer verlangde, gaf zij ten antwoord: _het is de heilige God, die de mensen allemaal heilig maakt_. Na de eerste heilige communie kwamen nog twee weken van het zwaarste lijden. _Ik ben op weg naar de heilige God,_ was haar voortdurende uitspraak.

Op Maria Lichtmis, fluisterde zij na de laatste heilige communie nog eens verheerlijkt: _o heilige God_. Toen was zij bij Hem. (Koch, _Praedica verbum_, II, 261)

2\. Naast de beschouwing van Jezus' heiligheid past ons niets zo zeer als een vurig gebed om iets van die heiligheid in ons te mogen overnemen. Maar Hij zelf zal dan die heiligheid geven en vrucht doen dragen. Het is goed te bedenken, dat, hoe ver wij ook van de heiligheid van de heilige God verwijderd zullen blijven, er toch een zekere sfeer nodig is voor het groeien daarheen.

Laten wij Hem allereerst volgen in _bescheidenheid_. Heel zijn leven was een voorbeeld van diepe nederigheid: zijn geboorte en zijn dood en alles wat daar tussen ligt. Wij moeten ademen in de sfeer van _liefde voor God en voor de mensen_. Het schijnt, dat waarachtige heiligheid veel verwantschap vertoont met echte onbaatzuchtigheid. Liefde nu is een vorm van zichzelf verlaten voor een ander; liefde kent geen eigenbaat. Hij vraagt belangeloze overgave van ons, vereniging met Hem en daardoor _vereniging met God_. Zo is Hij de Weg, het sacrament tot heiligheid.

God vinden is heiligheid en alles wat de vereniging bevordert, leidt tot heiligheid. Wat zou mijn heiligheid het meest belemmeren? Zou ik dat (tenminste aan Hem) eerlijk durven zeggen?

_O Jezus, heilige God, Meester van alle heiligheid, Leraar in de wetenschap en in de kunst van heilig leven zoals geen ander, vorm mij naar uw patroon. Bind mij aan U door steeds groter liefde, leer mij mijzelf te verliezen en te vergeten, leef Gij alleen in mij voor altijd. Amen._
