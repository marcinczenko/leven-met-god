---
path: /100
title: '100: WOENSDAG NA SEXAGESIMA'
tag: paaskring
content: ../styling.md
sortIndex: 100
---

## Overgave

Er ligt voor ieder van ons ergens een middel tot biezondere verheffing. Op een of andere wijze kunnen wij namelijk dat, wat God ons gaf, van kiem tot wasdom brengen. Het is immers mogelijk dat wij voor anderen van zeer groot voordeel worden, dat wij hen die God zeer speciaal met onze levenstaak verbond, in hoge mate helpen tot levensblijheid en levensschoonheid. Het is ook mogelijk dat wij veel tot Gods eer en glorie mogen bijdragen _door alles wat van ons uitgaat_ en door _onze inwendige biezondere verbondenheid met Hem_.

De vraag voor velen is: _wat moet ik doen?_ En het antwoord is altijd weer opnieuw en meer dan duidelijk: heb God lief en bemin de mensen; doe uw dagelijkse plicht met toewijding en geduld.

Toch voldoet dat antwoord niet altijd. Het is alsof het te vaag blijft en te algemeen. Kan men het niet nader preciseren?

1\. Een van de voorwaarden die om vervulling vragen, wil men tot die eigenlijke levensvolheid komen, is het loslaten van zichzelf. Het is een simpel, aloud gegeven, maar het is haast onoverzienbaar in zijn gevolgen.

Zichzelf verlaten om God te vinden. Zelf dus niets willen bezitten en geen keus doen, maar Gods leiding aanvaarden in alles: dat is winst.

Het lijkt zo gemakkelijk, maar het blijkt dat velen tegen een dergelijke ascese niet opgewassen zijn en liever de behagelijke weg nemen van de dalende lijn en het blijde amusement.

Dat betekent in de praktijk: veel bezit en veel zelfbezit, vaak het bezit om het bezit, de vriendschap om de vriendschap, de eer om de eer. De Meester is zeer duidelijk in het voorhouden van zijn beginselen. _Gaat binnen door de enge poort, want wijd is de poort en breed is de weg die ten verderve leidt en velen zijn er die daardoor naar binnen gaan. Hoe eng is de poort en hoe smal is de weg die ten leven voert en weinigen zijn er die hem vinden._ (Matt. 7:13,14) De oplossing is deze: kweek met Gods genade en onder de drang van uw liefde voor Jezus Christus de gewoonte alsook het vurig verlangen in u aan, u gaarne in allerlei kleinigheden wat te ontzeggen. Dit leidt tot een begin van de ware onthechting en het is de bron van allerlei deugd.

Gij moet het niet gering achten u in _kleine_ dingen te verloochenen: dat is de weg naar _grote_ heiligheid.

Want de ware voortgang bestaat niet in zoetheid of in de achting van de mensen, maar in de dagelijkse zelfverloochening. En weet ge dat dit tevens het geheim is van grote, inwendige vrijheid en ook van veiligheid?

2\. Hierin bestaat dus de overgave - in die zelfverloochening namelijk - en niet alleen in het vertrouwvol hopen op de Heer. Hoe goed dit laatste immers ook zijn mag, als de eigenliefde meester blijft in het hart is er van ware overgave geen sprake.

De vaardigheid van een meester verkrijgt men door veelvuldige oefening. Maar belangrijker is dat veelvuldige oefening genade afroept en God dus meehelpt. Want men mag wel duidelijk voorop stellen dat deze verloochening zoveel mogelijk uit liefde moet geschieden. Daarnaast bedenke men dan wel (en liefst zeer dikwijls): deze praktijk van zichzelf te verlaten, is iets dat dagelijks actueel blijkt, ieder uur en dan zowel in het grote (langzaam groeiend), als in het kleine. Eigenlijk mag er geen uitzondering op zijn. Zich in alles verlaten, van alles inwendig ontdaan en bevrijd zijn, is de evangelische leer voor wie het hoogste zoekt. Hoe zou men anders totaal van Christus kunnen zijn? Dit veronderstelt dat men alles heeft verlaten, dat men zowel inwendig als uitwendig de geestelijke armoede heeft gekozen.

_Het rijk der hemelen is gelijk aan een schat die in een akker begraven ligt. De man die hem vindt (hij die de genade ontvangt van "de ontdekking"), verbergt hem. (Hij praat er niet over; maar hij weet nu wat hij te doen heeft.) En vol vreugde daarover gaat hij alles verkopen wat hij bezit en koopt die akker._ (Matt. 13:44) Kan het duidelijker?

Het is wel jammer dat velen zolang aarzelen en tengevolge van die aarzeling de gedachte aan die schat weer uit hun hoofd verliezen, terwijl hun hart door heel andere dingen in beslag genomen wordt.

Zij durven _de stap_ niet zetten, zegt pater L. Lallemant S.J. En dezelfde schrijver vindt het niet verwonderlijk dat velen na de dertig of veertig jaren weinig of geen voortgang hebben gemaakt. Waarom? Omdat hun ideaal van zelfzucht was doortrokken en zij bevreesd waren in hun hart voor de wet (en het voorrecht) van de volkomen zelfverloochening.

Hoe sneller wij ons beraden en onder vurig gebed en Gods genade tot een weloverwogen besluit durven komen, des te gelukkiger zullen wij zijn. Nog is het tijd. Dit groeiproces kent soms een verbazingwekkend tempo. Hoe vollediger en resoluter, hoe dieper en hoe ernstiger gemeend, des te volkomener is de zegepraal, des te nauwer de ware aansluiting bij Jezus Christus.

_O Jezus, die mij zelf de gouden sleutel van het geluk in handen geeft... ik dank U voor uw licht en voor uw wijsheid. Wil voor mij, zwakkeling, hieraan nog de grote kracht van uw genade toevoegen, de genade die Gij voor mij verdiend hebt in uw heilig lijden, opdat ik, alles gevend, alles offerend, de uwe moge zijn in een heilige overgave. Amen._
