---
path: /95
title: '95: VRIJDAG NA SEPTUAGESIMA'
tag: paaskring
content: ../styling.md
sortIndex: 95
---

## Hoe kan ik met God omgaan?

Om deze vraag te beantwoorden, een vraag die iedereen wie het geestelijk leven ter harte gaat, gewichtig zal vinden, zijn er vooral twee punten belangrijk.

1\. De vraag is hier niet: hoe zullen wij God, die de Schepper van hemel en aarde is, aanbidden en liefhebben, of hoe moet ik mij gedragen vóór het heilig Sacrament? De kwestie is deze: hoe leef ik in eerbied en liefde _met God die in mij woont_ door de heiligmakende genade.

Het is onmiskenbaar dat talrijke heiligen en vurige christenen met een ontwikkeld geestelijk leven, veel troost hebben gevonden in hun omgang met die _inwendige God_. Voor menigeen werd dit het uitgangspunt, het begin van een zeer intieme omgang met de Allerhoogste, vooral met de heilige Drieëenheid en een haast onmiddellijke voorbereiding op het mystieke verkeer met God.

God is in ons. Van deze waarheid gaan wij uit; wij zijn Gods kinderen, wij delen in het goddelijk leven en op een biezondere wijze werkt Hij door zijn goddelijke almacht in ons, niet als vanuit de verte, maar in ons tegenwoordig. Terecht schrijft daarom Blosius: _Trek u terug in uzelf, en blijf daar, want dáár zult gij God vinden. God is overal; maar Hij is op een biezondere wijze in de ziel van de mens... Geloof dus vast dat God bij u is op een onzichtbare wijze en houd u als een kuise bruid in zijn tegenwoordigheid, in heilige herinnering; met diepe eerbied en nederigheid. Zeg met de profeet Elias: "Leve de Heer voor wie ik ben." Herhaal dikwijls deze woorden: "de Heer is tegenwoordig, de Heer ziet mij". Heb zoveel aandacht voor zijn aanwezigheid alsof er niets anders bestond dan Hij en gij. Sluit u als het ware op in God en blijf daar als in de hemel zelf; verheug u Hem zo gemakkelijk te kunnen vinden en zo'n grote schat in uzelf te bezitten. Aan Hem denken is Hem vinden; maar op nog voortreffelijker wijze kan men Hem vinden als men tot de allerinnigste diepte van de ziel kan komen, waar Hij alleen bestaat._ (Instit. Spiritual. Cap. 3)

2\. Naast dit feit van God-in-ons, en ons geloof in die waarheid, naast het verlangen met Hem te mogen zijn en te mogen spreken, staat de moeilijkheid van de praktijk.

Het is uiteraard wenselijk dat men zoveel mogelijk de aandacht op God blijft vestigen, ook gedurende de arbeid naar buiten of in het gezelschap van mensen. Zelfs een monnik als Blosius kent de moeilijkheid van deze oefening. _Wanneer gij door zaken en onderhoud met mensen afgeleid, niet zo vrij aan Hem kunt denken, zorg toch nooit geheel uit u zelf te treden en verwijder u niet van God. Houd u met Hem verenigd door een levendige en tedere liefde om zodra de noodzakelijkheid die u weerhield, ophoudt, onmiddellijk alles te verlaten wat God niet is, tot Hem terug te keren en Hem geheel uw ziel te geven._

De herhaling van een (liefst zelf gevonden) korte formule kan een uitmuntend middel zijn.

_Jezus laat mij vandaag U meer beminnen dan gisteren._

_God, die in mij woont, sta niet toe dat ik uw heiligheid vergeet._

_God die ik liefheb, blijf, bid ik U toch altijd bij mij._

_Mijn God ik aanbid U in mij; mijn God ik dank U in mij; mijn God ik vraag U die in mij zijt vergeving; mijn God leid de stromen van uw genaden over mijn arme ziel. Amen._

Het louter herhalen van de naam Jezus, kan menigeen helpen de gedachte van Gods tegenwoordigheid niet te verliezen.

Dit alles veronderstelt veel zelfbeheersing; het voert echter - op voorwaarde dat men erin volhardt - gemakkelijk tot grote intimiteit met God.

_O God, die mij hebt geschapen en mij hebt verlost, wil mij in uw grote liefde toch nooit verlaten. Blijf bij mij dag en nacht, in alle gevaren, bij al mijn werk opdat ik in uw handen een werktuig van zegen moge zijn voor anderen, en een voorwerp van vreugde voor U. Amen._
