---
path: /103
title: '103: ZATERDAG NA SEXAGESIMA'
tag: paaskring
content: ../styling.md
sortIndex: 103
---

## Het Gebed II

Van Sint Paulus is de prachtige aansporing tot gebed: _ik verlang dat de mensen bidden overal en reine handen opheffen zonder toorn en twijfel_. (Tim. 2:8)

1\. Wij zijn nog wel tot gebed te bewegen maar we mogen intussen toch ook bedenken dat ons gebed een groot geloof veronderstelt. _Het belangrijkste om goed te bidden is dat wij vast en onwankelbaar zijn in het geloof; ...het geloof is het dat bidt en het gebed bewerkt dan, dat het geloof vrij wordt van alle twijfel, onveranderlijk en sterk,_ zo leert de romeinse catechismus.

Men krijgt wel eens de indruk dat velen, overigens goed menende, ijverige gelovigen, zich te weinig in het gebed _werpen_; dat wil zeggen, het niet met volle overgave, zonder voorbehoud, met een onbeperkt geloof en vertrouwen doen. Men zou kunnen opwerpen: z√≥ kan ik niet bidden, want dat is bovenmenselijk. Maar het is niet bovenmenselijk, zich zo volkomen mogelijk aan het gebed, dus aan het gesprek met God, over te geven. Dan groeit uit die poging tot volledige overgave, een steeds dieper en waarachtiger gebedsverhouding. Dan neemt het geloof hand over hand in ons toe, dan groeit het levendig besef van Gods werking in ons, van zijn aanwezige genade; dan wordt het vertrouwen groter en de liefde vuriger, dat wil zeggen, dan zal zij zich meer in daden tonen. De zonde en de gevaren voor zonde worden verjaagd of geminimaliseerd als er in een ziel liefde voor het gebed is. _Het is onmogelijk, dat een mens, die met behoorlijke ijver bidt, en die bestendig God aanroept, ooit een (zware) zonde bedrijft._ (Joh. Chrysost.)

Betreurenswaardig is het wel dat men het gebed maar al te moeilijk blijft vinden en dat er zelfs onder hen die geroepen zijn tot veelvuldig en intens gebedsleven, priesters en kloosterlingen op de eerste plaats, betrekkelijk zo weinigen de kunst verstaan of beter de genade verworven hebben van het voortdurend gebed.

Nog altijd moet men bij leken het contemplatief gebed min of meer verdedigen, de kennis en de praktijk daarvan is verre van algemeen. Het is iets wat men vaak of niet vertrouwt of onbereikbaar acht.

Werd er meer gebeden, werd het gebed nog meer beoefend en bemind door priesters en kloosterlingen, dan was de heersende mening allicht anders.

2\. _Het gebed is de voornaamste bron van ieder goed, het werktuig om het heil en het eeuwig leven te verkrijgen._ (Joh. Chrysost.) De heilige Bonaventura drukt zich niet anders uit: _het gebed is de moeder en de oorsprong van elke verheffing van de ziel._

Natuurlijk zijn inleidingen en regels, oefeningen en voorschriften voor beginnelingen niet overbodig. De noviciaten en seminaria kennen gelukkig een systematische introductie in de praktijk van het overwegend gebed. Maar vergeet niet dat waar een oprecht verlangen leeft om Gods wil te doen, het hart zeer gemakkelijk de juiste toon zal vinden om met God te kunnen spreken. Vaak zijn, na enige tijd, alle systemen en methoden volkomen overbodig. Het zoeken van God in liefde, het kinderlijk zeggen van hartelijke gevoelens is voor velen meer waard dan iedere vernuftig uitgedachte _gebedsontwikkeling_.

_Heer, leer ons bidden, want Gij wenst dat wij U vinden, dat wij U ook aanbidden en, in onze aanbidding, U hartelijk liefhebben. Steun daarom onze pogingen en laat op goddelijke wijze eindigen, wat wij met zoveel menselijke onvolmaaktheid zijn begonnen. Geef ons een groeiende vertrouwelijkheid en liefdevolle eenheid met U, die eeuwig moet geprezen worden. Amen._
