---
path: /102
title: '102: VRIJDAG NA SEXAGESIMA'
tag: paaskring
content: ../styling.md
sortIndex: 102
---

## Het Gebed I

De zorgen en de talloze gelegenheden tot afleiding en verstrooiing zijn voor velen een aanleiding de waarde van het gebed te onderschatten. Het is zelfs mogelijk dat men de gewoonte van het bidden loslaat. Meer dan eens beklaagt men zich dat men zijn verplicht gebed slechts werktuigelijk doet of het als een zware last beschouwt.

1\. De juiste waardering van het gebed hervinden wij door te overdenken wat de Schrift en wat de heiligen en grote geestelijke schrijvers ons over het gebed te zeggen hebben.

_Maakt u over niets bezorgd,_ schrijft Paulus, _doch maakt aan God al uw wensen bekend door bidden en smeken en danken. En de vrede Gods die alle begrip te boven gaat, zal uw harten en zinnen bewaren in Christus Jezus._ (Fil. 4:6,7) Er wordt een zekere rust verondersteld om goed te kunnen bidden, maar uit het gebed vloeit ook de ware vrede voort.

Belangrijk is wel dat men tracht ook goed te bidden. Het gebed levert dikwijls weinig vrucht op (het komt niet voort uit het diepste van het hart) en vindt dan in de biddende zelf geen weerklank. Als het gebed geen bron van vreugde en vrede is, ligt de oorzaak wel niet altijd, maar toch dikwijls in persoonlijke nalatigheid. Men bidt onvoorbereid, zonder concentratie van alle geestelijke vermogens, zonder eerbied... _Bidden is goed, maar alleen dan, wanneer er goed gebeden wordt._ (Catech. Rom.)

Het gebed is weldadig, maar ook onmisbaar. _Wie het gebed ontvlucht, vlucht het goede over het algemeen._ (Sint Jan van het Kruis) _Zodra Gij niet meer aan God denkt, nemen uw slechte gedachten en zondige handelingen een aanvang._ (Cyrill. van Jeruz.)

Als een kenmerk van christelijk leven schrijft Paulus aan de christenen voor: _weest blijde in de hoop, geduldig in het lijden, volhardend in het gebed_. (Rom. 12:12) _Blijft bidden in de Geest te allen tijde,_ zegt hij elders, _met gebed en smeking in allerlei vorm; draagt daarbij zorg om ook met grote volharding voor alle heiligen te blijven bidden._ (Ef. 6 : 18.)

2\. Uit de omschrijving die zij van het gebed geven, blijkt wel hoe hoog de heiligen het gebed waardeerden.

_Het gebed is de omgang met God,_ zegt de heilige Gregorius van Nyssa. _Het gebed is een verheffing van het gemoed tot God._ (Heilige Johannes van Damascus) _Uw gebed is een spreken tot God; als gij (de schrift) leest, spreekt God tot u; wanneer gij bidt, spreekt gij tot God._ (H. August.) _Niets bewerkt zulk een groei in de deugd als het bestendig verkeer met God._ (Joh. Chrysost.)

Nu gelden deze uitspraken voor alle vormen van gebed. Het opdragen van de heilige mis is een spreken met God, maar ook het bijwonen en mee-offeren is een gebed en dus een gesprek met God. Het meditatieve gebed van priesters en kloosterlingen stort een rijkdom van genade over hen uit, maar dit doet ook het koorgebed en het brevier als het aandachtig en eerbiedig verricht wordt.

Gesprek met God, en een bron van sterkte en vrede, is het ochtendgebed en het gebed voor en na tafel; het rozenkransgebed evenzeer als het veelvuldig herhaald schietgebed. Uitermate kostbaar is het gebed zonder woorden dat alleen het hart verricht. Waar het op aan komt, is de inwendige gesteltenis, de vurige ijver, (die door de uitwendige eerbied in hoge mate wordt bevorderd). _Er bestaat niets anders dat aan onze ziel het leven schenkt, dan de omgang met God; zodra het verkeer met God in de ziel afneemt, gaat ook het leven van de ziel aan het kwijnen._ (Ambros.) 

_Heer, leer ons bidden, zoals Gij het uw apostelen en al uw heiligen hebt geleerd, want gebed is geen menselijke kunst, maar goddelijke genade. Geef ons de goede gesteldheid voor een vurig gebedsleven, laat ons in de omgang met U de vrede des harten vinden en de sterkte tegen alle aanvallen van buiten. Trek ons dan steeds dichter tot U in altijd inniger eenheid. Amen._
