---
path: /96
title: '96: ZATERDAG NA SEPTUAGESIMA'
tag: paaskring
content: ../styling.md
sortIndex: 96
---

## De biecht en het biechten I

De biecht is bij velen in discrediet geraakt. De oorzaken van dit discrediet zijn nogal complex. Daar staat gelukkig tegenover dat duizenden de waarde van dit sacrament naar voren brengen.

Dit sacrament dankt zijn oorsprong aan Gods goedheid; zijn diepe zin en kostbaarheid aan de genade van Jezus Christus. Het is een instituut tot vergeving van de zonde en schenkt genade, licht en kracht aan wie het met goede bedoelingen ontvangen.

1\. Het eerste getuigenis van dit waardevol bezit van Gods Kerk is het woord van Jezus Christus zelf: _ontvangt de heilige Geest. Wier zonden gij vergeeft hun zijn ze vergeven; wier zonden gij behoudt, hun zijn ze behouden._ (Joh. 20:22,23) _De katholieke biecht is gewetenszorg in de hoogste zin van het woord. De biecht is geen tirannie van het geweten, zij is de bevrijding van het geweten van de tirannie van de zonde._ (Kard. Faulhaber)

Wij zijn zelf diep overtuigd van de verheven betekenis en de ongemeten invloed op de wereld van de zielen, door dit sacrament van Christus uitgeoefend. Er wordt voor een goede biecht betrekkelijk weinig van ons gevraagd. _De biecht zelf bewerkt door haar heilsinvloed, dat het slechts inzettende berouw tot een echte rouwende liefdedaad wordt opgetrokken, hoe gering ook de echt menselijke, subjectieve __doorleving__ van deze liefdedaad weze._ _De biechtgenade schenkt aan de innerlijke metanoia (= verandering van gezindheid, berouw) precies de existentiÃ«le diepte welke nodig is om werkelijk terug in vriendschap met God te leven._ (Schillebeeckx, _De sacramentele heilseconomie_, 589, 590) Dit is het sacrament van het hernieuwde begin van het inwendig en uitwendig herstel. _Vraag Mij om vergiffenis en sta dan weer op, want, weet je: vallen is niet het ergste, maar op de grond blijven liggen._ (Michel Quoist.)

2\. Dit sacrament geeft ons de kans, het woord van de verloren zoon hoopvol te herhalen: _ik zal opstaan en tot mijn vader gaan_. (Luk. 15:18)

Ontelbaar zijn de stemmen die van alle kanten het sacrament van de biecht verheerlijken.

_Het beste antwoord op de bezwaren die men tegen de biecht opwerpt, is de biecht zelf. Zonder haar komt men tot geen bevredigende oplossing._ (Veuillot)

_Kan men zich iets liefdevollers en milders voorstellen dan het biechtgebod? En toch is de verdorvenheid van de mensen zo groot, dat zij zelfs in dit gebod nog hardheid vinden._ (Pascal)

Misschien moeten wij zelf soms strijden met vooroordelen. Maar voor wie dieper nadenkt, toont de biecht zich als een bron van zegen. En het belangrijkste: wie met zuivere intentie naar de weldadigheid van dit sacrament verlangt, valt het niet moeilijk hoge waardering er voor op te brengen.

_Men moet zelf de zegen van de biecht hebben ervaren, om de waarde van deze instelling te kunnen beoordelen. Het uitspreken van wat de ziel in haar binnenste beweegt, wat het geweten het zwaarst drukt, heeft een wonderlijk, bevrijdende en zuiverende kracht, te vergelijken met die verheffende en bevrijdende uitwerking die het gelovig gebed meebrengt; biecht zowel als gebeden zijn een _uitstorten van het hart_, en dit _uitstorten van het hart_, brengt rust, licht, kracht, warmte en leven._ (Heiler, Katholizismus)

_De levenskrachtigste discipline van de katholieke Kerk, de bron van het meeste goed, dat zij vermag uit te werken, vindt men in de biechtstoel. Hier worden de sleutels bewaard, hier brandt de lamp waarvan de stralen zich naar alle kanten van het kerkelijk leven verspreiden._ (H. Hallam, Engels historicus 1859)

Zelfs van heel ver klinkt nog de instemming met de biecht tot ons door: _De biecht is een krachtige teugel, die afhoudt van de zonde. Zij is heel biezonder geschikt, om harten die door haat worden verteerd, tot vergiffenis te bewegen. Men kan de biecht als de machtigste teugel beschouwen die van geheime zonden afhoudt._ (Voltaire) Het is zo belangrijk: in de biecht heeft weer de echt-menselijke ontmoeting plaats tussen de ziel en de barmhartige Christus.

_Heer, geef mij een grote waardering voor het sacrament van de biecht dat een geschenk is van uw mildheid aan de Kerk. Help mij dit sacrament te gebruiken tot heil van mijn ziel en tot uw meerdere eer en glorie. Laat dit heilsinstituut mij inniger met u verenigen en de ijver voor de deugd standvastig in mij levendig houden. Amen._
