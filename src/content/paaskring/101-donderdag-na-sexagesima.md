---
path: /101
title: '101: DONDERDAG NA SEXAGESIMA'
tag: paaskring
content: ../styling.md
sortIndex: 101
---

## Waarom is Jezus ons voorbeeld?

Voor wie gelooft in de christelijke openbaring is het duidelijk dat God ons zijn Zoon heeft gegeven, opdat wij in die Zoon de Vader zouden zien. En als Christus ons leert: _weest volmaakt zoals uw hemelse Vader volmaakt is_ (Matt. 5:48), wijst Hij ons tegelijkertijd op Zichzelf: Jezus kwam om ons de weg naar de volmaaktheid, naar de hoogste heiligheid te leren en daarom is Hij ons voorbeeld, ons goddelijk voorbeeld.

1\. _Het eeuwige leven komt toe aan de mens in zover hij kind van God is, en dat wordt hij door aan Christus gelijkvormig te worden._ (Sint Thomas) Er is dus geen andere weg naar het eeuwig heil tenzij door steeds meer kind van God en navolger van Jezus Christus te zijn. Hij is nòg ons Voorbeeld, omdat wij ons steeds naar iets of iemand willen modelleren. Buiten Christus is er voor ons geen zuiver model te vinden. De volmaaktheid die wij zoeken is uiteraard menselijke volmaaktheid. Maar deze volmaaktheid is onder ons mensen nooit aangetroffen. Daarvoor moest Christus op aarde komen. Sindsdien is Hij het hoogste, maar ook het enige voorbeeld van volstrekte menselijke volkomenheid.

Bij voortreffelijke mensen die wij ons ten voorbeeld zouden willen stellen, is altijd nog wat overdrijving in het een of een tekort in het andere bestaanbaar. Alle _menselijke_ volmaaktheid is maar betrekkelijk.

_Zijn maaksel zijn wij,_ zegt Sint Paulus: _in Christus Jezus geschapen tot goede werken, die God vooraf bereid heeft, opdat wij daarin zouden leven._ (Ef. 2:10) Jezus vinden wij de hoogst mogelijke volkomenheid van het menselijk-volmaakte, Hij is de trouwe afbeelding van een oneindige, dat wil zeggen, van een goddelijke volmaaktheid.

In Hem is de volmaaktheid nooit ontstellend, afschrikwekkend, of ontmoedigend. Hij blijft _een van de onzen_, op menselijk niveau. Jezus verstaat de kunst als niemand anders om de volmaaktheid aantrekkelijk voor te stellen. Hij zelf is namelijk uiterst beminnelijk, goed, rein en in volkomen evenwicht. Hij is nooit zwak, overdreven, sentimenteel of afhankelijk van iets minderwaardigs. Alles in Hem ademt het puur menselijke en het puur goddelijke tegelijkertijd. Hij is even krachtig als goed en zacht; even majestatisch als nederig en bescheiden; Hij is koninklijk-waardig en voor iedereen toegankelijk: Hij wijst niemand af.

2\. Wat hebben wij tot nu toe met dit prachtige (voor ieder van ons zo persoonlijke) voorbeeld gedaan?

_Wie zijn kruis niet opneemt en Mij niet volgt, is Mijner niet waardig,_ (Matt. 10:18) zegt de Meester. Het is vanzelfsprekend, dat Christus navolgen, het verlaten van zichzelf meebrengt. Wie daarvoor terugschrikt zal nooit van overwinningen kunnen spreken. Zich ontdoen van zichzelf impliceert een vurige liefde voor Hem, een exclusieve oriëntatie op Hem. _Voor mij is het leven Christus_ (Fil. 1:21), zegt Paulus. Zich ontdoen van zichzelf is: niet eigenzinnig zijn, niet zichzelf in alles geslaagd of bewonderenswaardig achten, niet hooghartig op anderen neerzien, zich niet beter achten dan andere mensen. Het betekent ook dat wij ons weten te distantieren van _de wereld_, door overbodige en absorberende gehechtheden los te laten. Als ons hart niet vrij is voor Christus zal van de ware navolging nooit veel terecht komen.

_Laat ons slechts ons ontdoen van de wereld en wij trekken Christus aan. Doordat wij uit haar gaan, naderen wij tot Hem._ (Newman)

Misschien dat een zelfs vluchtig onderzoek zou uitwijzen, dat wij als priester (een andere Christus!) nog te weinig op Hem gelijken; misschien dat wij kloosterlingen, ons in het verleden meer voor andere zaken interesseerden dan Christus weer te geven in ons doen en laten. Wij allen, ook wij leken in de wereld, mogen ons de vermaning ter harte nemen: _wel moogt gij u schamen wanneer gij het leven van Jezus Christus beschouwt, dat gij nog zo weinig moeite gedaan hebt, u aan Hem gelijkvormig te maken_. (Nav. v. Christus 1:25,6)

_Goddelijke Meester, die ons geven kunt wat Gij van ons verlangt, verleen ons in uw grote goedheid dat wij eerlijk mogen proberen, iedere dag U iets meer nabij te komen, door de navolging van uw voorbeeld. Amen._
