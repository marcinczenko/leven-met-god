---
path: /99
title: '99: DINSDAG NA SEXAGESIMA'
tag: paaskring
content: ../styling.md
sortIndex: 99
---

## De liefde van Christus voor zijn Vader

Door de liefde gedreven was Jezus Christus altijd en uitsluitend vervuld van de belangen van zijn Vader. _Altijd en uitsluitend_ zijn zeer grote woorden. Toch moest dit bij Hem zo wel zijn. Reeds in zijn kinderjaren bleef Hij in de tempel achter en had als antwoord op de zachtverwijtende vraag van zijn moeder slechts dit woord: _wist gij dan niet dat Ik moest zijn in de aangelegenheden van mijn Vader?_ (Luk. 2:49)

1\. Er is niet één moment geweest in zijn leven waarop Hij zijn Vader niet geëerd en niet vurig heeft bemind. Op Hem was zijn gedachte gericht en naar Hem gingen al de gevoelens van zijn hart. Zijn _inwendige_ dankbaarheid, zijn aanbidding, zijn vertrouwen werden geïnspireerd door die liefde. Zijn _uitwendig_ leven steunde geheel op die liefde, het kwam daaruit voort en was er van doortrokken. Hij had nooit het lijden kunnen aanvaarden of doorstaan als Hij niet letterlijk vol van liefde was geweest. De liefde maakte voor Hem alles dragelijk, aantrekkelijk, en kostbaar, ook het lijden.

_Zou Ik de kelk dan niet drinken die mijn Vader Mij te drinken geeft?_ (Joh. 18:11)

Zijn leven was kort, het telde nauwelijks enkele tientallen jaren... Hij heeft zich bewogen op een zeer klein deel van de aardoppervlakte: het vrij onbeduidende Palestina. Maar zijn leven kent geen leemten en geen leegten: het was rijk en overvloedig vol, omdat het gevuld was met liefde.

Ieder leven dat vol liefde is... is rijk. Die rijkdom staat ook ons ten dienste: hij is voor iedereen bereikbaar die God en de mensen lief kan hebben.

Jezus Christus heeft nooit iets anders gezocht dan de glorie van zijn Vader. _Hij heeft zichzelf niet gezocht,_ zegt Paulus. (Rom. 15:3) De liefde hield Hem altijd buiten zichzelf. Hij was altijd buiten zichzelf, omdat zijn liefde Hem meenam, Hem onweerstaanbaar meenam naar het voorwerp van zijn liefde. Daarom heeft Hij als mens in niets zijn eigen voordeel gezocht, noch in het tijdelijke, noch in de eeuwigheid; Hij kon zich daar zelfs niet mee bezig houden. _Wanneer Ik Mijzelf verheerlijk dan is mijn heerlijkheid niets: mijn Vader is het die Mij verheerlijkt._ (Joh. 8:54)

Dat was de grootheid en de onbaatzuchtigheid van Jezus. Men kan zeggen, en terecht, dat men zich gelijk maakt, zoveel mogelijk gelijk maakt aan het voorwerp van zijn liefde. Men gaat daarin op, men maakt er zich totaal van afhankelijk. Jezus was door zijn liefde vol van God; door zijn liefde maakte Hij zich van de Vader afhankelijk: Hij ging werkelijk in Hem op.

2\. Het eigen karakter van de goddelijke liefde in ons is, dat zij dezelfde effecten (zij het dan in geringere mate), teweegbrengt in degenen die in de echte diepe betekenis door de liefde zijn geraakt.

_De ijver voor uw huis heeft Mij verteerd._ (Joh. 2:17) _Het is mijn spijs de wil te doen van Hem die Mij gezonden heeft._ (Joh. 4:34)

Zo hebben de heiligen geleefd: dat maakt eigenlijk het karakteristieke uit van hun persoon, van hun opvatting, van hun wijze van doen en laten. Zij zijn vol van God. Zij doen zoals Jezus Christus: zij beminnen Hem altijd. En het gevolg is, dat zij Hem in alles ter wille trachten te zijn. Zij zouden God tegemoet willen komen bij al zijn wilsbesluiten en bij alles wat zijn voorzienigheid over hen beschikt. Het woord van Jezus wordt hun woord: _wat Hem behaagt doe ik altijd_. (Joh: 8:29)

Vanaf het ogenblik waarop zij zich totaal en zonder voorbehoud aan God gegeven hadden, was hun voornaamste zorg en ook hun voornaamste bezigheid: Hem liefde geven; Hem in alles verheerlijken.

Dat is de weg van iedereen die op Jezus en de heiligen wil gelijken. Alle volmaaktheidsstreving mondt uit in de beoefening van de liefde. _Zonder de liefde zijn zelfs de schitterendste werken volstrekt niets waard._ (Teresia van Lisieux)

_Mijn God, leer mij Jezus na te volgen in datgene waardoor Hij U zozeer behaagd heeft. Gij hebt van Hem gezegd: _deze is mijn welbeminde zoon_... omdat Hij U zozeer liefhad._  
_Laat mijn liefde voor u opvlammen en mij brengen tot een volkomen overgave en toewijding aan U. Amen._
