---
path: /106
title: '106: DINSDAG NA QUINQUAGESIMA'
tag: paaskring
content: ../styling.md
sortIndex: 106
---

## Het Licht

Niet zonder reden laat de evangelist in het evangelie van verleden zondag onmiddellijk op de lijdensvoorspelling, het verhaal volgen van de blinde uit Jericho. (Luk. 18:31-43)

Er zat een blinde langs de weg... hij hoorde vertellen dat Jezus van Nazareth voorbij kwam. Luidop begon hij te roepen: _Jezus Zoon van David ontferm U over mij._ Men trachtte hem tot zwijgen te brengen... maar hij riep nog harder. Totdat Jezus hem bij zich laat komen en hem vraagt wat hij wil. _Heer dat ik zien moge._ En Christus genas hem.

1\. Het is niet zo gemakkelijk waardering te hebben voor het lijden, voor _ons_ lijden. Het is zelfs niet eenvoudig besef te hebben van wat Jezus' lijden voor ons betekent. Hier moet Gods genade werken... hier is een biezonder licht nodig, het licht van de heilige Geest.

Is het niet merkwaardig dat de apostelen na de nederdaling van de heilige Geest ook onder dit opzicht zozeer veranderd zijn?

Wij zijn blind. En als we er toe komen in een eerste geestdrift ons tot Jezus te wenden, tracht men soms ruw en hardhandig ons tot zwijgen te brengen. Zo brutaal is immers de wereld, zo opdringerig zijn de al te aardse neigingen. Het vurig smeekgebed tot Jezus Christus wordt er ruwweg door opzij gedrongen. Ook als priester, als kloosterling hebben wij Jezus' hulp en het licht van de heilige Geest nog nodig, soms behoeven wij _het meer dan de leken in de wereld_. Maar zijn genade zegeviert... op voorwaarde dat wij doen als deze blinde; als wij ons niet laten afschepen, als wij volhouden zoals de blinde van Jericho dat deed en dus blijven roepen, blijven bidden, want dan luistert Hij, Hij heeft altijd medelijden met ellende. Toen de blinde bij Hem kwam vroeg Hij wat hij toch wenste. Alsof de Meester dat niet wist. Maar Hij wil hier een voorbeeld stellen, Hij wil ons leren, nederig onze verlangens te uiten, Hij wil dat wij zullen smeken om zijn gunsten en genaden. Toen gebeurde het wonder...

Zou het in ons ook niet een soort wonder zijn, als wij eens _juist_ gingen zien? Wij _weten_ het wel, maar wij zien het niet, of niet goed. Onze waarderingen zijn dikwijls vals. Ook ons moeten de ogen opengaan, ook wij hebben zo dringend behoefte aan de genezende kracht van de Verlosser, aan het diep-inwendig verlichtende licht van de heilige Geest.

2\. Wij zijn zo gemakkelijk blind voor het mysterie van het lijden; wij zijn verblind en soms... _willen_ wij niet zien.

Als het lijden ons treft in datgene wat ons bet meest dierbaar is, ons raakt in ons diepste wezen... is het zo moeilijk daarin de hand des Heren te zien, de leiding van zijn vaderlijke voorzienigheid... En toch... in dat alles is zijn wijsheid en zijn goedheid werkzaam. Wij weten pas hoe moeilijk het is de gekruiste Christus te volgen, als het lijden aan _onze_ deur klopt.

De wereld tracht ons te brengen tot wantrouwen, tot twijfel, tot ongeloof... Onze eigen smart zou ons - als wij onszelf lieten gaan - tot wanhoop kunnen voeren... Onze eigen zwakheid, onze hartstochten, ons hevig verlangen om te genieten in plaats van te lijden, zouden ons zo gemakkelijk kunnen afkeren van Christus... Maar als zijn licht ons verlicht - het _ware_ licht - dan wordt ons oordeel anders. Dan komt ons hart weer tot rust... dan kunnen wij, ook in hevige smart ons tot de Verlosser richten en bidden om volharding, om trouw, om kracht voor de toekomst...

Laat ik vandaag eens doen wat de blinde van Jericho deed en vurig tot Jezus zeggen: _Jezus zoon van David, ontferm U over mij._ En dat herhaaldelijk doen. Dan zal er meer begrip komen in mijn hoofd en hart voor zijn heilig lijden, dan zal ik er dikwijls en met liefde aan terug denken, omdat ik zien zal wat dat heilig lijden betekent, voor mij, voor de wereld, voor de zielen die gered moeten worden, voor de Kerk.

En van het probleem _het lijden in mijn leven_, zal de oplossing dan dichter bij zijn... ik zal van Jezus' lijden leren, het mijne met liefde te aanvaarden.

_O Jezus geef mij, ik smeek er U om, meer begrip van wat _uw_ lijden is, en laat mij zien wat het kruis in mijn leven zijn moet... Amen._
