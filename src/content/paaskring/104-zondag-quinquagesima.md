---
path: /104
title: '104: ZONDAG QUINQUAGESIMA'
tag: paaskring
content: ../styling.md
sortIndex: 104
---

## Jezus' lijden in mijn leven

Op de laatste zondag vóór de vasten brengt de Kerk ons, met de woorden van Jezus zelf in herinnering wat wij in deze tijd gaan herdenken: het heilig lijden des Heren.

1\. _Nu nam Hij het twaalftal ter zijde en sprak tot hen: ziet, wij gaan op naar Jeruzalem en alles wat door de profeten over de Mensenzoon is geschreven zal worden vervuld. Want Hij zal worden overgeleverd aan de heidenen: Hij zal worden bespot, mishandeld en bespuwd. Men zal Hem geselen en doden, maar op de derde dag zal Hij verrijzen._ (Luk. 18:31-43)

Wij mogen niet al te verwonderd zijn dat de apostelen niet doordringen in de betekenis van deze zo ernstige woorden. Doen wij zelf dat wel? Tot driemaal toe zegt de heilige Lukas dat zij ontoegankelijk waren voor het begrip van Jezus' lijden. _Zij begrepen er niets van... dit woord bleef duister voor hen... en zij verstonden niet wat er werd gezegd..._ Zó vol van hun eigen idealen, zó vervuld van wereldse verlangens waren de beste vrienden van onze Heer. Zij droomden van een nieuw Israël en van de eerste plaatsen die _zij_ daarin zouden bekleden.

Christus zal later nog aan twee goedmenende leerlingen moeten zeggen: _Moest de Christus dan dit alles niet lijden en zo ingaan tot zijn heerlijkheid?_ (Luk. 24:25) Wie zijn gedachten vrijwel uitsluitend richt op aardse glorie, op welvaart, genoegen, op het profiteren van alles wat de wereld biedt... begrijpt natuurlijk niets van wat Christus heeft bedoeld. Maar hij sluit zich dan ook af voor een diepere intimiteit met de Meester. En is dit niet erg? Hij zal geen weg weten met het lijden van de Verlosser, en zijn eigen lijden, fysiek of geestelijk, zal hem een voortdurende ergernis zijn.

Helaas komt het dus voor onder christenen dat zij zó weinig van Christus begrijpen, terwijl zij toch zeggen Hem te volgen. De Gekruisigde, zegt Paulus... Hij is _een ergernis voor de joden en voor de heidenen een dwaasheid_. (1 Kor. 1:23)

2\. Verstrooide en lauwe christenen begrijpen dit mysterie niet... omdat zij er nooit over nadenken.

Zij dromen van plezier, eten en drinken, uitgaan, mooie kleren, geschenken die zij hopen te ontvangen, eer en aanzien... Het lijden van Jezus... zij hebben er wel eerbied voor, maar... op een heel grote afstand. _Naderen_ tot de Gekruiste doen zij eigenlijk nooit. Weke, zelfzuchtige christenen, die bang zijn voor de minste moeite, die huiveren voor iedere vorm van lijden, zijn vanzelfsprekend niet geneigd om voor een crucifix neer te knielen of het in de hand te nemen en te zeggen: _hiermee begon mijn zaligheid. Uit __zijn__ liefde, uit __zijn__ lijden stroomt alle genade voort._ Wat denk ik, priester, van Jezus' lijden? Treedt dat lijden ook binnen bij mij, die kloosterling ben? Bid ik tot Jezus aan zijn kruis? Toch zou dit gebed het begin kunnen zijn van een nieuwe liefde en van een geheel nieuw leven.

De heiligen zeggen - en zij zijn nog altijd de zeer betrouwbare deskundigen op dit gebied - dat de overdenking van het heilig lijden des Heren tot grote liefde voert... tot waarachtig mede-lijden... tot ware heiligheid, voor ons allen, ongeacht in welke levensstaat wij zijn.

Zou ik mijzelf niet eens kunnen herzien en uit dankbaarheid, uit eerbied vandaag eens neerknielen voor mijn kruisbeeld en Jezus bidden om wat _minder wereldse gezindheid_ in mijn hart, om wat _meer begrip voor zijn mateloos lijden_?

_O Jezus, open de ogen van mijn geest voor wat meer begrip, maak mijn hart wat gevoeliger, ik smeek het U, voor het lijden dat Gij voor ons allen, ook voor mij, hebt willen verduren. Amen._
