---
path: /93
title: '93: WOENSDAG NA SEPTUAGESIMA'
tag: paaskring
content: ../styling.md
sortIndex: 93
---

## God is altijd bij ons II

_Men zoekt God op de beste manier,_ zegt Tauler, _wanneer men afdaalt in zijn eigen binnenste en daar God zoekt, overeenkomstig het woord van Jezus: "het rijk Gods is in u"_. Wie het rijk Gods wil vinden, dat wil zeggen, wie God wil vinden in zijn eigen Wezen en Natuur, behoort Hem te zoeken waar Hij is, namelijk in het diepst van zijn ziel; want God is meer tegenwoordig en inniger in de ziel aanwezig, dan de ziel in zichzelf.

1\. Het beoefenen van de godsvrucht tot de heilige Drieëenheid wordt door de heiligen en de geestelijke schrijvers biezonder aanbevolen als een voortreffelijk middel tot heiligheid.

Wij weten dat God in ons woont als Vader, Zoon en heilige Geest. Wat belet ons om als het ware voortdurend met God in ons, om te gaan, tot Hem te bidden, Hem onze liefde te zeggen? Dit is de meest nabijzijnde kerk, dit is het tabernakel, dat door zijn aanwezigheid geheiligd, dag en nacht voor ons toegankelijk is.

De heilige Teresia beschrijft de hoogste fase van het geestelijk leven als een zeer innige en voortdurende omgang met de drie goddelijke Personen die in het diepst van de ziel verblijf houden.
(Kasteel VII:1)

_Het geluk van mijn leven,_ schreef Elisabeth Catez, _is de intimiteit met de goddelijke Gasten van mijn ziel... Ik heb mijn hemel op aarde gevonden; want de hemel dat is God en God is in mijn ziel. De dag waarop ik dit begrepen heb, is alles opgeklaard, ik zou dit geheim willen meedelen aan al degenen die ik bemin, opdat ook zij door alles heen, God vinden in de verwezenlijking van Christus' gebed: "Vader dat zij volmaakt mogen worden in de eenheid"._

2\. Wat de praktijk betreft kan men bijvoorbeeld aanleren, _zijn gewone gebeden_ steeds of zeer dikwijls te richten tot de drie goddelijke Personen die in ons zijn. Dat geldt voor het breviergebed, voor alle gebeden zelfs, die wij gedurende de dag of in de nacht verrichten. Heel diep in ons eigen wezen kunnen wij _ons verenigen met de Vader, de Zoon en de heilige Geest_, wij kunnen God dáár aanbidden, vragen en smeken, Hem dáár bedanken en liefhebben.

_De groei in deugd_ kan in sterke mate door deze godsvrucht bevorderd worden: zij is immers een steeds meer actueel gedenken van Gods aanwezigheid, dat is: van God _in ons_. Zij helpt ons daardoor de eerbied te bewaren voor ons zelf en voor anderen en spoort gemakkelijk aan, onze ziel en ons lichaam te maken tot een aangenaam verblijf voor God. Onze wil wordt zo steeds meer _afgestemd op de goddelijke wil_, om zo, dus mèt God in ons, mee te werken tot het goede in ons leven en in dat van anderen.

Dit voert tot _blijdschap_, tot een zeer serene vreugde in het gehele leven. Maar het is zoals met vele doelmatige middelen: men moet ze in voldoende dosis nemen; anders wordt de werking zo gemakkelijk weer door andere invloeden krachteloos gemaakt.

_Heer ik bid U,_ zo schreef Lessius, _trek mijn hart tot U, in het innerlijk van mijn ziel. Daar, ver van het gerucht van de wereld, ver van alle ontijdige zorgen die ons bezwaren, zal ik bij U blijven om U te genieten, om U te beminnen, om U te vereren en om uw stem te vernemen. Daar zal ik de droefheden zeggen van mijn leven in ballingschap; dáár, bij U zal ik de troost vinden die ik nodig heb: Maak dat ik uw tegenwoordigheid in mij nooit vergeet, o Gij, licht en zoetheid van mijn ziel. Laat mij U indachtig blijven en de blik van mijn ziel U overal en altijd ontmoeten. Amen._

Met weemoed bidt Augustinus tot God, als hij eenmaal de vreugde van zijn hart ontdekt heeft: _ik heb U te laat bemind, o Schoonheid zo oud, o Schoonheid zo nieuw! ik heb U te laat bemind... Gij waart in mij en ik, was buiten mij... Gij roept mij nu... uw luister schittert en neemt mijn verblindheid weg; Gij doet mij uw geur genieten en ik begeer U, Gij hebt mij geraakt en ik brand van verlangen naar uw vrede_.

_O Heer, geef mij dagelijks meer de vrede, de zoetheid, de diepte van uw onzegbare tegenwoordigheid. Amen._
