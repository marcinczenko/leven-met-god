---
path: /90
title: '90: ZONDAG SEPTUAGESIMA'
tag: paaskring
content: ../styling.md
sortIndex: 90
---

## Het leven is een taak

Het rijk der hemelen, zo zegt de Heer ons vandaag in het evangelie, is gelijk aan iemand die op zoek gaat naar arbeiders voor zijn wijngaard. Hij vindt er enigen die bereid zijn voor hem te werken. Hij komt met hen voor een bepaald bedrag overeen en zij gaan de wijngaard in. Kort daarop stuurt de eigenaar een nieuwe groep en zo nog meerdere malen en op verschillende tijden. Schijnbaar voeren allen een heel verschillende opdracht uit. De ene groep ging vroeg, de andere later of zelfs zeer laat. De moeilijkheid van de taak was voor de diverse groepen geheel anders geworden. Sommigen werkten lang, anderen korter of zelfs zeer kort. De eersten hadden een zware taak, langdurig en vol moeite, vooral wegens de hitte van de lange dag. Voor de anderen leek het slechts een nauwelijks voltooien en afronden van wat de eerste groepen reeds tot stand hadden gebracht.

1\. Zo is ons leven als mens hier op aarde. Sommigen werken vroeg en lang, met veel geduld, onder zware, moeilijke omstandigheden. Anderen werken maar korte tijd. Velen worden bedeeld met kostbare talenten, anderen moeten het met beduidend minder stellen.

Eén ding is zeker: allen worden wij geroepen en uitdrukkelijk aangesteld. Voor allen ligt er een taak gereed, zoals voor de arbeiders uit de parabel.

God weet wie Hij roept en waar Hij zijn arbeiders plaatst. De taak van de anderen is niet de onze. Ieder heeft zijn eigen terrein; van ieder van ons verwacht God iets zeer persoonlijks. Maar onze opdracht is _altijd hel vervullen van Gods wil_, waar en wanneer dan ook. Iets hogers en beters is er niet en kan er ook niet zijn. Wij geven allen een persoonlijk antwoord op Gods persoonlijke uitnodiging aan _ons_.

De uitwendige omstandigheden in mijn leven kunnen aanzienlijk verschillen van de situaties, waarin een ander leeft en werkt. Maar ook dit is geen waardebepaling. Wèl is van belang of Gods uitverkiezing en Gods welbehagen, Gods wil en wens als richtsnoer werden genomen bij de aanvaarding en de uitvoering van de arbeid die ik verricht. Het leven is een taak. _Het is een taak_ (een zeer eervolle en gewichtige taak, want _God_ roept en zendt), priester te mogen zijn, of als kloosterling te leven. _Het is een eervolle taak_ als vader en moeder kinderen op te voeden en, geheiligd door het sacrament van het huwelijk, elkander te steunen op weg naar de hemel. Het is een eervolle en gewichtige taak de jeugd te onderrichten en te vormen, zieken te troosten, te helpen en te genezen, of elders leiding te geven of mensen te mogen besturen in hun arbeid en in hun idealen.

2\. Maar nu blijkt dat de Meester in een slotuitspraak zijn oordeel vastlegt. Niet alle arbeiders van de parabel waren tevreden. Sommigen kregen het loon voor een zeer geringe arbeidstijd, anderen kregen niet meer, ofschoon zij zeer lang hadden gezwoegd. _Velen zijn geroepen, maar weinigen zijn uitverkorenen._ (Matt. 20:16)

Niet minder wonderbaar klinkt het woord: _zo zullen de laatsten de eersten zijn en de eersten de laatsten_. Degenen van wie men hoge verwachtingen had, blijken later toch teleur te stellen en van wie men dacht, dat zij nooit veel zouden presteren, blijkt nu, dat zij tot de allerbesten en eersten behoren. Maar wat heeft dan hun aardse loopbaan zo kostbaar gemaakt? Wat heeft het innerlijk gehalte van hun werk zo doen stijgen? _Niets anders dan de liefde_. Men kan Gods wil doen met nauwelijks enige liefde, maar men kan die wil ook volbrengen uit louter liefde, bezield met het vuur van de liefde.

Wie bemint en vurig bemint: voert zijn leven op tot het hoogste. _Wie in Mij blijft..._ door de liefde namelijk, _die draagt rijke vrucht._ (Joh. 15:5) De liefde staat ons ten dienste, ze hoort zelfs bij onze levenstaak. Door de liefde zullen wij als vanzelfsprekend ook veel doen voor de gemeenschap en anderen op allerlei wijze van dienst zijn.

_O Jezus, leer mij toch mijn kostbare levenskansen benutten. Gij hebt mij geroepen, laat mij, bid ik U, ook tot de uitverkorenen behoren. En ik behoor zeker tot uw uitverkorenen, als ik U en de mensen liefheb en alles uit liefde tracht te doen. Wil mij uw genade geven opdat ik __juist daarin__ mag volharden. Amen._
