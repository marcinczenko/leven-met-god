---
path: /87
title: '87: DONDERDAG NA DE 6e ZONDAG'
tag: tijd-na-driekoningen
content: ../styling.md
sortIndex: 87
---

## God is heilig

_Ik Jahweh, ben uw God. Gedraagt u dus heilig; weest heilig omdat Ik heilig ben._ (Lev. 11:44) Zo openbaart God zichzelf. Bij het uitspreken van zijn eigen heiligheid, zijn ongereptheid, zijn reinheid, voegt Hij onmiddellijk de oproep tot zijn redelijke schepselen op aarde: _weest heilig omdat ik heilig ben_.

Op dezelfde wijze spreekt het nieuwe testament. _Voegt u als gehoorzame kinderen, niet naar uw vroegere lusten uit de tijd van de onwetendheid; maar weest heilig in heel uw wandel, zoals Hij heilig is die u riep._ (1 Petr. 1:14-15)

1\. Wat deze heiligheid van God is, kan niemand onder woorden brengen. Men kan niet zeggen dat die heiligheid zo moeilijk aan te voelen is, of zulke ingewikkelde problemen met zich zou brengen; men kan haar niet verklaren omdat zij aan het begin van alles staat en eigenlijk met Gods diepste wezen samenvalt.

_Met wie wilt gij mij Mij vergelijken; opdat Ik aan hem gelijk zou zijn?_ spreekt de Heilige (Is 40:25). In dit woord van de profeet treedt de heiligheid als het meest eigene van God naar voren; dat wil zeggen, op de vraag _wie is God?_ luidt het antwoord: _God is de Heilige, God is de heiligheid zelf_. Alle andere heiligheid is glans, weerkaatsing van zijn heiligheid; zij streeft er naar _op Gods heiligheid te gelijken_. Maar God is heilig door zichzelf en in zichzelf.

Men kan die heiligheid niet in begrippen vastleggen. Zo is het ongeveer gesteld met het licht. Men kan wel zeggen, hoe het licht zich voordoet, door welke wetten het wordt geregeld, welke effecten het veroorzaakt en wat er gebeurt als het licht afwezig is. Maar weinigen kunnen zeggen wat het licht zelf is.

Gods heiligheid is datgene waaraan Hij herkend wordt, waardoor Hij zichzelf is, waardoor Hij anders is dan al het andere. Het is de eigen toon, de eigen kleur, de eigen adem, het ritme van zijn Wezen. Zo is het bij een mens: achter allerlei eigenschappen en achter alles wat van hem gezegd wordt, achter alles wat hij zelf zegt en doet, ligt nog iets, namelijk _wat hij is, wat zij is_, dat ondefinieerbare dat die persoon bepaalt tot zijn eigen, onvervangbaar individuele wezen. Dàt eigene, dàt diepe, dat is Gods heiligheid in God. Dat aanbidden wij in Hem.

2\. Er ligt iets van Gods heiligheid in een stille, devote tot bidden nodigende kerk of kapel. Er ligt ook iets van dit onnoembare in vele mensen. Gelukkig! Het kind in zijn onschuld draagt er iets van mee. Het is het ongerepte, het volstrekt zuivere. _De reinheid, die voor Hem waarde heeft, moet Hijzelf in ons tot stand brengen,_ zegt Guardini. Maar God _wenst_ die reinheid in ons, die, zij het in de verte, lijkt op _zijn_ heiligheid. De mensen die Hem in zich dragen en door Hem geheiligd zijn, brengen de zogenaamde zekerheid, de veiligheid, het absolute en onwankelbare van alledag in discrediet. Zij doen het verschuiven, zij doen het wankelen en roepen een vermoeden wakker omtrent datgene waarop uiteindelijk alles aankomt. Waarop het uiteindelijk alleen aankomt is: Gods heiligheid en onze gelijkenis met Hem.

De devote kerk, het reine kind, de heilige mens, zijn als uitnodigingen tot de heiligheid van God. Zij wijzen op het karakter dat Hem alleen onvervreemdbaar toebehoort. Het is in Hem de nooit te vervangen kostbaarheid, waarvan voor ons het al en alles, dus het heil, het eeuwig heil afhankelijk is.

_Als een afstraling van Gods heiligheid, trilt als een licht in de ziel van de mens, zijn geweten._ (Faulhaber). Dat geweten wijst voortdurend op onze nog te verwerven heiligheid, zoals de kompasnaald wijst naar het noorden.

Wij streven dus naar heiligheid. Het is de grootste eretaak van een kind Gods, zoals ieder van ons dat is. Het is onze levenstaak. En wie denken mocht dat hij reeds ver gevorderd is op de weg van de heiligheid herinnere zich uit voorzichtigheid dit woord van Langbehn: _zelfs een schijnbaar volmaakte aardse mens, verhoudt zich tegenover de ware, hemelse reinheid (die van God namelijk), zoals een waterdruppel onder de microscoop zich verhoudt tot het voor ons oog volkomen zuivere water: ontelbare monsters zijn in beide. Geheel rein is slechts het goddelijke_.

_O God, die ons door Jezus de uitnodiging en de roeping geeft: **weest volmaakt zoals uw hemelse Vader volmaakt is,** wil door uw genade aanvullen en voltooien wat ons zwak vermogen nooit geheel tot stand kan brengen. Laat ons door uw goedheid de heiligheid bereiken waarvoor Gij ons geschapen hebt. Amen._
