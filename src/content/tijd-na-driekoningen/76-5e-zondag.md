---
path: /76
title: '76: 5e ZONDAG NA DRIEKONINGEN'
tag: tijd-na-driekoningen
content: ../styling.md
sortIndex: 76
---

## Het onkruid

Het evangelie spreekt ons vandaag over het onkruid tussen de tarwe. Wij mogen blij zijn, maar dubbel nederig, als wij menen niet tot het onkruid maar tot de tarwe te behoren. Door het goede graan, de goede oogst, de kostbare tarwe, wordt in Christus' mond alleen verstaan alwie Hem volgt en van zijn liefde voor Jezus Christus _de hoofdinhoud van zijn leven_ heeft gemaakt.

1\. _Het rijk der hemelen is gelijk aan een man die goed zaad op zijn akker zaaide._ Christus zaait zijn woord in de wereld... de gehele mensengeschiedenis door. Het goede zaad... het is de goddelijke waarheid. Hij zaait het vanuit de overvloed van zijn liefde voor de mensen: Hij wenst dat zij eens de goede oogst zullen zijn. Hij wil niet anders dan dat zij één mystiek Lichaam met Hem en in Hem zullen vormen.

Hij zaait zijn genade uit: die dertig-, zestig- of honderdvoudig vrucht kan voortbrengen. Zijn bedoeling is in de harten en de hoofden van de mensen door te dringen: hen te trekken met de banden van zijn liefde. Hij wil hun de weg wijzen naar het ware geluk, naar het zuivere, voor God alleen geleefde leven, naar een rijke oogst van goede werken.

Maar dan komt zijn vijand, zegt de parabel. En _terwijl de mensen sliepen zaaide hij onkruid onder de tarwe en ging heen_.

Het beeld is ontleend aan de onmiddellijke werkelijkheid. Deze vorm van wraak: de oogst van een ander totaal te vernielen zonder dat hij er iets aan doen kon, kwam herhaaldelijk voor. Er bestond bij de Joden zelfs een wet tegen deze laaghartige praktijken.

_Hij ging heen_ ... hij stelt zichzelf veilig: het kwaad is gebeurd. En het graan schiet op, maar wordt weldra zwaar gehinderd door het overvloedig onkruid, dat de tarwe verdringt en verstikt.

En verwonderd vragen de dienaars aan hun heer: waar komt toch dat onkruid vandaan, was dan uw zaad niet goed? Hij legt het hun uit: het was de duistere, de nachtelijke vijand die de oogst bedorven had. Hij spoort hen aan tot geduld.

2\. Terwijl priesters, ouders en opvoeders overal het goede trachten te verspreiden en te zaaien in de harten van hun gelovigen en hun kinderen... is de macht van het kwaad voortdurend werkzaam. Er zaait haast altijd iemand mee, bijna gelijktijdig... hij wacht zelfs niet meer tot de
nacht.

_Een vijandig mens_: de duivel in al zijn gedaanten en vormen en invloeden. Onder de schijn van waarheid wordt hun de leugen bijgebracht, onder de schijn van het schone en het goede krijgen zij hoeveelheden bederf en vergif te verwerken, waar tegen hun geestelijk onvolwassen organisme niet bestand is.

Onder de schijn van zelfstandigheid en menselijkheid wordt voor velen de deur opengezet tot een vrijheid, die bij velen het begin blijkt te zijn van onverstandige willekeur en onbeteugelde zelfbestemming. Inwendig leven en vertrouwelijkheid met God raakt heel ver weg: het is _een vroeger ideaal, dat de nieuwe tijd heeft achterhaald_.

Zijn dienaars zeiden: _wilt ge dus dat we het gaan uitwieden?_ Maar hij antwoordde: _er staat zoveel tarwe tussen, het is niet mogelijk het onkruid van de goede plant te onderscheiden. Laat het maar groeien tot de oogst... dan komt de scheiding_. Maar als wij het goede zaad helpen door gebed, door boete en door goed voorbeeld... wordt het onkruid op vele plaatsen machteloos. _Een vijandig mens_ is geen almachtig mens. Hij die de harten van de koningen in handen houdt (Spreuken 21:1), leidt ten slotte de wegen van al zijn kinderen.

Wat de macht van het woord niet kan, doet vaak het stil gebed. En waar het gebed geen antwoord schijnt te vinden, geeft het lijden de sleutel tot Gods barmhartigheid voor een ziel.

_Heer, help mij in mijn apostolaat... Als priester verkondig ik uw woord en ik geef uw kinderen uw sacramenten... Als vader, moeder, leider en leidster, als opvoeders wie het heil van de kinderen ter harte gaat, waarvoor wij alles over hebben... bidden wij U: Gij Heer van de oogst, weerhoud de vijand; geef ware schoonheid, ware vernieuwing, ware diepte van verlangens, opdat het zaad dat Gij ons hebt toevertrouwd voor U een verrukkelijke oogst mag leveren. Amen._