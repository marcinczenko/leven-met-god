---
path: /72
title: '72: WOENSDAG NA DE 4e ZONDAG'
tag: tijd-na-driekoningen
content: ../styling.md
sortIndex: 72
---

## Zie, Ik ben met u

Het is een goddelijk troostwoord dat de Meester bij zijn vertrek uit dit leven voor zijn apostelen en voor ons allen achterliet: _zie Ik ben met u tot aan de voltooiing der tijden_. (Matt. 28:20)

1\. Het is een van de steunpunten die wij bij de onophoudelijke strijd zo nodig hebben; let wel bij de _onophoudelijke strijd_.

Het is voor niemand immers een geheim dat er een grote vastberadenheid nodig is, een besliste wil om ondanks alles niet te wijken... als wij Christus willen volgen.

Hij bracht vrede maar Hij bracht ook het zwaard. Hij gaf ons een taak in de wereld en een buiten-wereldlijk, uiteindelijk doel. Hij wenst dat wij ons bekommeren om het zichtbare en toch wil Hij dat wij alles in dienst stellen van het onzichtbare Godsrijk.

Bij al die paradoxen hebben wij zijn licht nodig, zijn bemoediging en zijn... presentie. Maar volgens zijn eigen getuigenis _is_ Hij er ook. Hij staat achter ons. En terwijl ons de opdracht die Hij ons naliet enorm gecompliceerd lijkt en haast onuitvoerbaar, zegt Hij: _als gij niet wordt als kinderen, zult gij het rijk der hemelen niet binnengaan_ (Matt. 18:3). En wie meent dat het rijk Gods binnentreden, de volkomen vriendschap van God genieten, zijn aardse taak volbrengen volgens Gods wil, een kinderlijke aangelegenheid is, mag zich het woord van de Meester herinneren: ,,het rijk der hemelen lijdt geweld en alleen de geweldigen nemen het in_. (Matt. 11:2)

De heiligen hadden een kinderlijke eenvoud, grote volgzaamheid ten opzichte van Gods genade-ingevingen, zij waren kinderlijk goed, bereid tot alles, maar belichaamden tegelijk de wonderlijke paradox van het christen zijn. Zij waren geestelijke reuzen, zij waren grote figuren. Op een of andere wijze zijn zij mannen en vrouwen geweest van biezonder groot formaat.

Wij hebben de troost van zijn toezegging inderdaad wel nodig: _zie Ik ben met u_.

2\. Hoogste levensdoel van onze wereld schijnt te zijn: totale beheersing van de stof door de almacht van de geest.

Voor kruis en nederigheid, voor liefde en rechtvaardigheid is geen begrip meer en geen plaats. Veel minder kan men instemming verwachten als men betoogt en vasthoudt dat het doel van de mensheid buiten deze wereld ligt.

Anderzijds mogen wij op onze beurt geen geestelijke extremisten zijn. Geen werk op aarde mag ons onverschillig laten.

Alles kerstenen, dat wil zeggen, alles verlossen en dus terugvoeren naar God, dat is onze roeping. Ieder doet dat als hij goed christen wil zijn, op de hem aangewezen plaats. Een priester anders dan de leek, een kloosterling anders dan de mens in de wereld, maar in wezen werken wij allen aan hetzelfde, namelijk: _Christus' evangelie beleven en doorvoeren._ Zijn voorbeeld is onze norm, zijn woorden zijn onze waarheid.

Hoe meer men zich hierin verdiept, hoe duidelijker het ons wordt, dat dit bovenmenselijk is.

Alleen wie in diep en innig contact met Christus leeft, mag er zeker van zijn dat hij niet uit de koers geslagen wordt.

_Ik ben bij u,_ is altijd waar, maar in een biezondere, in de eigenlijke, diepe betekenis _is Hij bij ons, als wij bij Hem zijn_.

Verbondenheid met Christus door een leven van gebed, door de offers van naastenliefde en christelijke zelfbeteugeling, door eerbied voor de goddelijke, door hoge waardering voor de goede bedoelingen van onze (van alle) medemensen... dat is leven met Hem, en dan ook is Hij bij ons.

_Leer ons o Meester van het leven, hoe wij steeds meer aan uw heilige inzichten en verlangens kunnen voldoen. Help ons door de kracht van uw genade, opdat wij in de wereld en niet van de wereld, reeds nu weten en beleven dat ons burgerschap van de hemel is. Amen._
