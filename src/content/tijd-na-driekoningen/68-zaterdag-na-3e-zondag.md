---
path: /68
title: '68: ZATERDAG NA DE 3e ZONDAG'
tag: tijd-na-driekoningen
content: ../styling.md
sortIndex: 68
---

## Kind van God

Een van de zeer verheugende waarheden in ons christelijk geloof is de waarheid van het kindschap: wij zijn kinderen van God.

Geheel ons christelijk leven is tot in zijn hoogste ontwikkeling, het bewustzijn en _het groeiend bewustzijn_, Gods kinderen te zijn. Dat geeft blijdschap aan geheel het leven, dat geeft ons de eigenlijk kracht; dat is het motief bij uitstek van een groot, een zeer groot Godsvertrouwen.

1\. _Ziet, hoe grote liefde de Vader ons heeft bewezen, dat wij kinderen Gods worden genoemd en wij zijn het ook._ (1 Joh. 3:13)

De gehele nieuwe openbaring is van dit geluk vervuld. Het lijkt wel of alles wat wij hier op aarde te doen hebben is, ons als kinderen te gedragen, maar dan als kinderen van de hemelse Vader, kinderen van God zelf. Dit brengt voor ons mee een vanzelfsprekende _dankbaarheid_ ten opzichte van Hem, die ons heeft uitverkoren tot zijn kinderen; een _waarachtige liefde_, waardoor we Hem nooit uit het oog verliezen en gaarne zullen doen, wat Hij verlangt. Deze laatste is immers een onderdanige, een volgzame, een gewillige, maar toch boven alles een _vertrouwvolle_ liefde.

_Aan allen die Hem ontvingen, gaf Hij de macht Gods kinderen te worden, aan allen die in zijn naam geloven._ (Joh. 1:12) De herinnering aan dat kindschap, aan dit goddelijk geschenk, waarvoor pas het eigenlijke begrip begint te ontluiken, wanneer wij sterk onder Gods invloed zijn gekomen, is een inspiratie tot arbeidzaamheid en zuivere, blijde levensenergie.

In de blijde boodschap worden wij tot beleving van dat kindschap herhaaldelijk aangespoord.

_Allen toch die door Gods Geest worden geleid, zijn kinderen van God. Want gij hebt geen geest van slavernij ontvangen, om terug te vallen in de vrees, maar de geest van kindschap, waardoor wij roepen: __Abba, Vader!__ De Geest zelf getuigt met onze geest, dat wij kinderen zijn van God._ (Rom. 8:14-16)

2\. Hier wordt door Sint Paulus wel duidelijk de geest van de christen getekend, de geest namelijk, die ons steeds meer moge bezielen, een geest van blij vertrouwen, van kinderlijke onbevangenheid, van veilig zien naar een heerlijke toekomst.

De Apostel stelt slavernij en vrees tegenover kindschap en overgave. Het is alsof hij een sterk bewustzijn van dat kindschap veronderstelt: de Geest getuigt met onze geest, dat wij kinderen zijn van God. De heilige Geest zegt het ons inwendig (wat wij nauwelijks durven te geloven) dat wij werkelijk Gods kinderen zijn.

In de woorden van Paulus wordt niet de oudtestamentische vrees tegenover de liefde en het vertrouwen van het christendom gesteld. Het oude Testament was niet een godsdienst van louter vrees. Vele nieuwe christenen waren van geboorte geen Jood, zij kenden dat oude Testament niet.

De Apostel stelt de angst en de onvrijheid van de onverloste mens tegenover de christelijke vrijheid en de christelijke blijdschap. Hij doelt op het noodlot (het fatum en de moira, de schikgodinnen van het Grieks-Romeinse heidendom), wellicht ook op het ondragelijke Farizese Jodendom. De Farizese Jood was onvrij, omdat hij vertrouwde op eigen gerechtigheid en niet op Gods genade.

Kindschap is voor ons de overgave aan God, het opzien naar Gods grote goedheid. En dat alles werd voor ons mogelijk door Jezus Christus.

_Leer mij, o goede God, het grote en diepe vertrouwen te bezitten en te beleven dat U van mij verwacht, omdat ik uw kind ben. Help mij in dagen van duisternis, onrust en angst, want ik wil door uw kracht een blij kind zijn van U, mijn goede God. Amen._
