---
path: /82
title: '82: ZATERDAG NA DE 5e ZONDAG'
tag: tijd-na-driekoningen
content: ../styling.md
sortIndex: 82
---

## Hij in ons

Het is de bedoeling van de heilige Geest, die duidelijk blijkt uit de schrift, dat Jezus steeds meer in ons leeft en werkt.

Wij worden als het ware ondergeschikt aan zijn voortdurende invloed en daarvan steeds meer afhankelijk. Dit lijkt aanvankelijk enigermate vreemd, maar naarmate men meer met die gedachte vertrouwd raakt, zal men ook pogingen in het werk stellen om ze te verwezenlijken.

1\. Die eenheid tussen Jezus en ons, veronderstelt een groot geloof, maar ze wordt tot stand gebracht door de liefde.

_Hem hebt gij lief, ofschoon gij Hem niet hebt gezien... Verheugt u dus met onuitsprekelijke en verheerlijkte vreugde, omdat gij het doel van uw geloof bereikt, de zaligheid van uw zielen._ (1 Petr. 1:8,9)

Het betekent iets in onze groei naar Christus, dat wij ons zelf _ontvankelijk_ maken voor zijn genadewerkingen. Want zijn werking in ons is zeer reëel, maar als een vraag, een uitnodiging. Pas na onze toezegging werkt die genade dieper door.

_Hij is het licht van de wereld dat ieder mens verlicht_ (Joh. 1:9), maar het is voor een zeer groot aantal ook waar, dat _het licht in de duisternis schijnt maar de duisternis het niet aanneemt._ (Joh. 1:5)

Jezus is bereid zijn genaden aan allen _zo overvloedig mogelijk_ mee te delen. Velen echter geven de voorkeur aan de zonde of aan hun eigen gebreken en menselijke neigingen. Die geven de richting van hun leven voor een goed deel aan en daarmede weerstaan zij aan alle uitnodigingen van de genade. Zo wordt bij die velen door eigen schuld veroorzaakt, dat Jezus die in hen wonen en werken wil, zeer dikwijls verhinderd wordt hen tot het hogere op te voeren. Men zegt zelfs dat de meesten uiteindelijk niet de geestelijke diepte en rijkdom bereiken die de grote Meester hun had toegedacht.

Het is gewoonlijk niet Gods genade die afbakent en begrenst, maar wel het gemis aan ontvankelijkheid, het tekort aan begrip, het weigeren om zich ten volle naar Jezus toe te keren om zich door Hem te laten leiden.

_Zie Ik sta aan de deur en klop..._ (Openb. 3:29) Velen horen zelfs zijn stem niet. Anderen wijzen Hem af en doen alsof alles gewoon en goed is maar zij laten Jezus zoveel mogelijk buiten hun leven staan.

Ook voor ons is zijn belofte: _Wie Mij liefheeft, zal door Mijn Vader worden bemind en ook Ikzelf zal hem beminnen en Mijzelf aan hun openbaren._ (Joh. 14:21)

2\. Vurig verlangen, veel gebed en medewerking met de genade die wij reeds bezitten, dat is de weg tot grotere intimiteit met Jezus. Waarin die medewerking bestaat? Vooral in het streven naar groter __zuiverheid__ (en zuivering); pogingen tot __ingetogenheid__ en tot __nederigheid__. Dit blijven nog altijd de klassieke middelen.

_Dit is de manier eeuwiger liefde dat gij Hem en niet uzelve toebehoort; voor Hem leeft en niet voor uzelf..._ (Ruusbroec). Het is een voor ons vrij gewoon klinkende uitspraak, maar ze bevat toch het geheim van het bovenaardse in de mens, van zijn hemelse rijkdom en van zijn onverwoestbaar geluk.

_Leef voor Hem,_ zegt Ruusbroec verder, _en loof Hem, richt u naar Hem, bemin en dien Hem tot zijn eeuwige eer, niet om loon noch voordeel, om smaak noch troost..._ Het pure beminnen, zonder zelfzucht en zonder winstbejag... dat is ons mooiste geschenk aan de Heer.

Hij wil als één werkbeginsel met ons worden, zoals een hoofdoorzaak een instrument in zich opneemt of hanteert. Zo groeien (door Hem) in ons edele en verheven gedachten, plannen en verlangens, maar ook steeds volmaakter en onbaatzuchtiger daden. Hij verafschuwt alles wat onzuiver en gebrekkig is, ongeregeld in denken en doen; wat op verslaafdheid wijst aan aards genot, aan eer en bezit...

_Draagt in u de gevoelens die ook in Jezus Christus waren..._ zegt de apostel. Wij begrijpen wel: _Hij_ zal dat moeten bewerken of het zal nooit gebeuren...

_Jezus ik geef mij aan U over en smeek U dat Gij met uw liefde en uw genade onbeperkt in mij regeren wilt. Ik bid daarom door de liefde en de reinheid van uw lieve Moeder. Amen._
