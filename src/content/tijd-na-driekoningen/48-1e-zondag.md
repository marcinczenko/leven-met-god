---
path: /48
title: '48: 1e ZONDAG NA DRIEKONINGEN'
tag: tijd-na-driekoningen
content: ../styling.md
sortIndex: 48
---

## Het onbegrijpelijke gedrag van Jezus

De evangelist verhaalt uit de jeugd van Jezus een zeer merkwaardig voorval. Alles in dit leven moest wel hoogst merkwaardig zijn. Hij is als mens immers zonder voorbeeld en zonder gelijke. Zijn geboorte was zoals van niemand anders; ondanks de bitterste armoede kwam er hemelse luister aan te pas. Een koning zocht Hem te doden; maar de heilige drie koningen kwamen Hem aanbidden.

1\. _Toen Hij twaalf jaar oud was geworden, trokken zij weer naar Jeruzalem op, zoals dit voor het feest gebruikelijk was._ Jezus gaat met zijn vrome ouders mee en blijft zeven dagen in Jeruzalem voor de plechtige viering van het Paasfeest. Na afloop trekken de pelgrims weg en op zeker ogenblik ontdekken de ouders dat Jezus is verdwenen. Zij zoeken Hem in het reisgezelschap onder vrienden en bekenden. Hun zorg wordt angst en droefheid en ten slotte keren zij terug naar Jeruzalem. Daar dwalen zij rond en zoeken Hem drie dagen lang...

Iets dergelijks overkomt velen die Jezus beminnen. Zij vieren met Hem het feest... dagen lang en dan is Hij in eens verdwenen. Hij is voor het menselijk verstand zo onbegrijpelijk. Onbegrijpelijk in zijn wezen, onbegrijpelijk ook in zijn handelwijze. Een professiefeest kan met Jezus lang als een gloriefeest zijn en dan sterft soms het inwendig gejubel plotseling weg. Dit leven zonder Jezus is vaak zeer pijnlijk. Dit gebeurt haast bij iedereen die ernst maakt met zijn inwendig leven: het overkomt de ijverige leek en het is ook een kruis in het leven van een vurig priester die alles voor Jezus en de zielen over heeft. _Wanneer Jezus aanwezig is, gaat alles goed en lijkt niets moeilijk; maar is Hij er niet dan valt alles zwaar... Wat zijt ge gevoelloos en dor zonder Jezus, en hoe dwaas en ijdel als gij iets zoekt buiten Hem... Leven zonder Jezus is een verschrikkelijke hel, leven met Jezus is een zoet paradijs._ (Nav. v. Chr. 2:8)

In deze staat is haast niets anders mogelijk dan blijven zoeken en blijven hopen. De liefde wordt daardoor niet minder: integendeel.

2\. _Na drie dagen vonden zij Hem in de tempel, terwijl Hij temidden van de leraars zat, naar hen luisterde en hen ondervroeg. ...Zij stonden versteld van dit schouwspel. Maar zijn moeder zei tot Hem: Mijn Kind, waarom hebt Gij ons dat aangedaan? Zie, uw vader en ik zoeken in doodsangst naar U. Hij sprak tot hen: waarom hebt gij Mij gezocht? Wist gij dan niet dat Ik in het huis mijns Vaders moet zijn?_ (Joh. 2:42-32)

Wat dreef Maria en Jozef naar de tempel? Was het om er te gaan bidden om uitkomst? Het gebeurde echter niet zonder Gods biezondere leiding. Dáár zouden zij Hem vinden, in het huis van God. Wij allen zouden er uit moeten leren dat wij _in het gebed en in onze gesprekken met de Allerhoogste de vertrouwelijkheid met Jezus hervinden_. Dan herrijst ons geluk. Dan lacht het leven ons weer toe, en geloven we weer in de toekomst. Het is een gelukkig uur als Jezus ons uit de tranen naar de geestelijke blijdschap roept.

Het is een grote kunst met Jezus weten om te gaan. Hem bij zich kunnen houden, getuigt van grote wijsheid.

Wees nederig en vredig en Jezus zal met u zijn. Beoefen de godsvrucht en bewaar de rust dan zal Hij bij u blijven...

_Gij kunt Jezus spoedig op de vlucht drijven en de genade van zijn aanwezigheid verliezen, als gij verkiest u tot het uitwendige te keren..._ (Nav. v. Chr. 2:8) _Zijn moeder bewaarde dit alles in haar hart._ Maria dacht na over wat er gebeurd was. Als wij nadenken en deze dingen in ons hart bewaren, zullen wij Jezus meer bij ons en in ons ontmoeten en wij zullen weten wat wij behoren te doen als Hij, om ons te beproeven, plotseling is verdwenen.

_O Jezus, help mij de gunst van uw tegenwoordigheid te waarderen. Sta mij bij door uw inwendige werking, opdat mijn geloof en mijn liefde mag toenemen. Leer mij uw gezelschap vast houden door mijn trouwe en gevoelige vriendschap voor U, door mijn offers en mijn gebed van liefde. Verlaat mij niet, begeleid mij altijd opdat mijn leven U waardig mag zijn. Amen._
