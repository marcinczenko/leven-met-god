---
path: /73
title: '73: DONDERDAG NA DE 4e ZONDAG'
tag: tijd-na-driekoningen
content: ../styling.md
sortIndex: 73
---

## Vertrouwen op Hem

Te midden van allerlei moeilijkheden heeft God ons het nooit genoeg te waarderen voorrecht gegeven op Jezus Christus te mogen vertrouwen. En Jezus Christus stelt niet teleur.

1\. _Uw Vader in de hemel weet dat gij dat alles nodig hebt._ (Matt. 6:32) Dat was Jezus' woord. De Vader weet precies wat wij hier op aarde nodig hebben. Hij roept ons tot Zich, maar Hij geeft ons ook de middelen om tot Hem te kunnen komen. Hij geeft ons zijn Zoon, opdat die Zoon voor ons de weg zou zijn door zijn subliem voorbeeld, opdat die Zoon ons in zijn evangelie de hoogste waarheid zou leren, en door onze vereniging met Hem ons leven zou zijn. Dit alles wordt werkelijkheid in de mate waarin wij proberen het iedere dag (in volharding) te beleven. Eén met Jezus hier op aarde: zullen wij ook eens met Hem delen in de glorie hierboven.

_Ut et conglorificemur,_ zegt Paulus, _om ook met Hem verheerlijkt te worden._ (Rom. 8:17)

_Als Ik eenmaal van de aarde opgeheven zal zijn op het kruis, zal mijn macht zo groot zijn, dat Ik allen die in Mij zullen geloven, tot Mij zal trekken._

Zij die in de woestijn opzagen naar de koperen slang, werden genezen; zo zullen ook zij, die Mij met geloof en liefde zullen beschouwen, ondanks hun fouten, hun geestelijke verwondingen, hun onwaardigheid, tot Mij getrokken worden en Ik zal ze opvoeren naar de hemel. Ik die God ben, Ik heb er _uit liefde_ in toegestemd als een misdadiger aan het kruis te hangen. Tot beloning van deze vernedering heb Ik de macht, allen die in Mij geloven, met Mij op te nemen in het geluk en de schoonheid van de hemel, vanwaar Ik ben neergedaald. Ik kom uit de hemel en Ik ga er weer heen (Joh. 16:28), maar Ik neem iedereen van u mee die op mijn genade heeft gehoopt. Die genade is zo machtig dat zij u met Mij kan verenigen en wel zo onafscheidelijk verenigen, dat _niemand Mij diegenen ontroven kan, die Mijn Vader Mij heeft gegeven_ (Joh. 10:28,29) en die Ik uit louter barmhartigheid door mijn bloed heb vrijgekocht.

Vertrouw op Mij, vertrouw op Mij; Ik heb u met een eeuwige liefde bemind, mijn goddelijke liefde is tot alles in staat als gij Mij uw vertrouwen geeft.

2\. Aan Magdalena gaf Jezus na zijn verrijzenis dit woord van troost mee: _Ik stijg op naar mijn Vader_, en Hij voegde er aan toe: _die ook uw Vader is_. _Ascendo ad Patrem meum et Patrum vestrum_. En wat zal Hij dan daarboven doen?

_...U een plaats bereiden,_ zegt Hij, want _in het huis van mijn Vader zijn vele woningen._ (Joh. 14:2) Daar is ook _onze_ definitieve plaats, de plaats van rust en vrede, van glorie en geluk. En dit alles stroomt ons toe uit de liefde Gods. Onze liefde voor God - _door Jezus Christus_ - verbindt ons met de oceaan van schoonheid en blijdschap, die ons tot in eeuwigheid zal overstromen.

Jezus is opgestegen naar zijn Vader maar Hij ging ons voor. _Praecursor pro nobis introïvit Jezus_, _waar terwille van ons onze Voorloper is binnengegaan._ (Hebr. 6:20) Hij is ons voorgegaan opdat wij Hem zouden volgen. Deze aarde is een voorbereiding, een oefenschool, een proef op onze trouw, een proef op ons geloof. Hij wil ons zelf laten zien of wij wel werkelijk _beminnen en vertrouwen_. _In de wereld zult gij te lijden hebben_ (Joh. 16:33), maar verlies de moed niet. Er is tegenspraak, aarzeling, duisternis in u zelf. De duivel zit niet stil en probeert telkens u tot verwarring of tot kwaad te brengen; er zijn allerlei tegenslagen: in uw kinderen, in uw zaken, in uw apostolaat, in uw gebedsleven, in uw functie. Waarom? Omdat _de dienaar niet groter is dan de Meester_. (Matt. 10:24)

Maar, zo zegt Hij: _blijf vertrouwen, blijf geloven, blijf beminnen_. _Ik ben tot aan het einde met u._ (Matt. 28:20) _Laat uw hart niet in verwarring brengen..._ (Joh. 14:1) _uw droefheid zal in vreugde verkeren._ (Joh. 16:20) Het uur komt immers _dat Ik u met Mij meeneem om u een plaats te geven daar waar Ik ben, in het rijk van mijn Vader_, _accipiam vos ad meipsum, ut, ubi sum ego, et vos sitis_. (Joh. 14:3), (vgl. Marmion, _Le Christ dans ses mystères_. p. 59-60).

_O Jezus vermeerder in mij het vertrouwen op uw mateloze goedheid. Leer mij blijven geloven te midden van de duisternis, stand houden ondanks alle bekoringen; u trouw blijven in mijn liefde ondanks mijn zwakheid. Laat uw genade... tot __uw__ glorie, beslissend in mij zegevieren. Amen._
