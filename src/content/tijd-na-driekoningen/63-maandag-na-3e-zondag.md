---
path: /63
title: '63: MAANDAG NA DE 3e ZONDAG'
tag: tijd-na-driekoningen
content: ../styling.md
sortIndex: 63
---

## Hij leidt ons van dichtbij

God heeft bij alles een doel. En het merkwaardige is (maar het is ondenkbaar, dat het anders zou zijn): God mist nooit zijn doel. Ook niet als Hij de wereld bestuurt.

1\. Voor ons is de wereld dikwijls één groot raadsel. En wij mogen wel bidden: _Mijn God, ik geloof in uw wijsheid, in uw goedheid: ze zijn beide oneindig. Maar laat mij nooit ontmoedigd worden, als ik uw wereldbestuur niet begrijp. Ik weet, dat onze oordelen U meer dan kinderlijk moeten voorkomen. Laat mij steeds uw hand vasthouden; Gij zijt mijn Vader, ook in de duisternis. Richt mijn schreden, vooral als ik zelf niet meer zie. Want bij U is alles veilig._

God is onnoemelijk ver boven ons verheven. _Gods zijn,_ zegt Augustinus, _is van die aard, dat in vergelijking met Hem al het geschapene is, als was het niet-zijn._

Hij is in onuitsprekelijke vrijheid, oneindig ver boven ons verheven.

_God zelf heeft er niets aan, wanneer gij naar Hem toegaat; evenmin heeft Hij nadeel, wanneer gij van Hem weggaat._ Maar in zijn onzegbare vrijheid kan God alleen het goede willen, ook voor ons. Is dat niet een troostende gedachte?

_Wanneer de vrijheid uitsluitend zou bestaan in het goede evenzeer als het slechte te kunnen willen, dan is zelfs God niet vrij. Gij moet inzien, dat er een gelukkige noodzaak bestaat (en deze is de eigenlijke vrijheid); door haar wordt men niet bekweld, maar men geniet haar,_ zegt dezelfde kerkvader.

Hij is zo onafhankelijk, dat men kan zeggen: _God laat zich veel afsmeken, maar niets afdwingen._ Hij leidt alles ten goede voor hen, die Hem liefhebben. (Rom. 8:28)

2\. Nu is die God ons ook zeer nabij. Hij is met ons, Hij wandelt op onzichtbare wijze onder ons, naast ons. Hij leeft met ons, om ons te helpen, te besturen en te leiden. Maar het is niet goed, als wij ons tegen Hem verzetten. Want Hij leidt ons met een wijsheid veel groter dan de onze en tegelijk met een grote liefde. Vaak zien mensen pas op rijpere leeftijd: hoezeer God in alles gemengd was: hoe Hij zich op vaderlijke wijze met alles in hun leven heeft bemoeid, hoezeer Hij hun leven heeft geleid. Maar wanneer wij het mogen zien (laten wij het toch leren zien door een groot geloof), wanneer wij uit de gebeurtenissen en de loop van ons leven mogen aflezen hoezeer God daarachter stond, is dit dan niet een reden _tot meer liefde en tot meer vertrouwen?_

Is het aanvaarden (bijna het feilloos constateren) van zijn voorzienigheid, niet een grote stap naar de eigenlijke heiligheid? Hij wacht op onze heiligheid. Hij gaf ons enig idee van Hem, opdat wij ons naar Hem zouden richten, dat wil zeggen, opdat wij als heiligen, als echte kinderen van God zouden leven. Hij gaf ons de heerlijkheid van de natuur, opdat wij Hem daarin zouden ontmoeten, Hem daarvoor zouden bedanken, Hem daarin zouden zien en... heilig zouden leven. Zo laat Hij ons op een bepaald moment van ons leven ook zijn voorzienigheid ontdekken. Waarom? Opdat wij zouden jubelen van blijdschap, van geluk en van dankbaarheid. En juist daarom dichter bij Hem zouden komen, dat is... heiliger zouden leven.

_Ja, mijn God, ik erken dat Gij naast mij, over mij heen staat, dat Gij in mij woont. En in geheel mijn leven erken ik uw liefdevolle leiding, waaraan ik helaas mij zo vaak heb trachten te onttrekken. Maar van nu af aan wil ik meer met U en van U zijn. Ik geef mij zonder aarzelen, zonder voorbehoud, voor altijd aan U over; leef in mij, regeer mij, leid mij, bemin mij. Ik wil U toebehoren, U alleen en U volkomen; laat mij geheel en in alles van U zijn, laat mij één zijn met U, voor altijd, met U, mijn liefdevolle God en Vader. Amen._