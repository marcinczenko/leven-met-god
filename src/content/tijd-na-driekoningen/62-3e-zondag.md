---
path: /62
title: '62: 3e ZONDAG NA DRIEKONINGEN'
tag: tijd-na-driekoningen
content: ../styling.md
sortIndex: 62
---

## Heer ik ben niet waardig...

Het evangelie van vandaag vertelt: toen de Heer Kafárnaüm binnenging kwam er een honderdman naar Hem toe. Hij wilde, iets belangrijks vragen. Het ging om zijn knecht die thuis ziek lag en hevige pijnen leed. De Heer zag de edele bedoelingen van de zo oprechte Romeinse officier en antwoordde onmiddellijk: _Ik zal komen en hem genezen._

1\. Het is waar dat anderen (zoals Lukas verhaalt), de Meester hadden ingelicht over de goede gezindheid en de hoge opvattingen van de honderdman: _Hij is het waard dat U dit voor hem doet, hij is ons (het joodse volk), genegen en hij heeft zelfs een synagoog voor ons gebouwd._ (Luk. 7:1-10) Wat een troostvol woord van Jezus: Hij zegt zo maar terstond: _Ik zal komen en hem genezen._ Als er eens iemand vurig voor _ons_ bad zou Jezus dan (door onze ellende en dat gebed bewogen) dat ook voor ons niet willen zeggen: _Veniam et curabo eum_, _Ik zal komen en hem genezen_?

Of was het meer om het goud-eerlijke hart, om de onbaatzuchtigheid van de honderdman dat Jezus geen ogenblik heeft geaarzeld? Of heeft Hij ons beide willen leren: de waarde van het gebed; de voorspraak voor anderen en de waarde van een hoge, een oprechte genegenheid voor hen over wie wij zijn aangesteld? Wat spreekt er een vertrouwen uit dat gedrag van die soldaat. Hij is er zeker van dat Jezus het voor hem doen zal.

Wat hebben _wij_ het meest nodig, als _wij_ naar de Meester gaan? Is het niet een groot vertrouwen? Waarom blijft dat vertrouwen steeds zo klein? De Meester verdient toch dat wij vertrouwvoller naar Hem toe gaan. Of is Hij niet goed genoeg? We staren ons nog altijd blind op onze eigen (misschien grote) onvolmaaktheid en zondigheid. Maar Hij kan toch _alles_ genezen!

De les die het voorbeeld van de heidense honderdman ons leert is daarmede nog niet volledig weergegeven.

Op Christus' uiterst vriendelijke tegemoetkoming antwoordt hij: _Heer, ik ben niet waardig dat Gij onder mijn dak komt, maar spreek slechts een woord en mijn knecht zal genezen._ Het woord dat wij zo vaak herhalen.

Wat een nederigheid. Hij acht zich Jezus' komst niet waardig. Vergeet het niet, de honderdman was officier van het Romeinse leger, van de bezettende macht in het joodse land. Zulk een houding lijkt niet geïmproviseerd. Hij _was_ een bescheiden man, die zijn beperking kende. Hij voelt zich onwaardig tegenover de heiligheid, de macht, de indrukwekkende persoonlijkheid van Christus. En tegelijk legt zijn woord getuigenis af van een diep geloof.

_Als U maar één woord spreekt, is mijn knecht immers al gezond._ Hij erkent Jezus' onbegrensde macht want hij voegt er aan toe: _Ik weet wat het is gezag te dragen - zelf ben ik afhankelijk van anderen, maar weer anderen staan onder __mijn__ bevel - ik behoef slechts één woord te spreken en wat ik wens gebeurt ook. Tot de een zeg ik: __ga__ en hij gaat. Tot een tweede: __kom__ en hij komt, en tot mijn knecht __doe dit__ en hij doet het._

2\. Zo diep was deze nog heidense man van Christus' onvoorwaardelijke macht verzekerd. Er is geen spoor van aarzeling in hem. Wat een les voor ons! Wij plegen niet zo nederig te zijn en ons geloof munt misschien nog niet uit door zulk een vertrouwvolle zekerheid.

Het is alsof Jezus erg menselijk getroffen is door de woorden van de honderdman. _Hij was verwonderd_, schrijft Mattheus en Hij keerde zicht tot de omstanders met de woorden: _Voorwaar Ik zeg u, zo'n groot geloof heb Ik zelfs in Israel niet gevonden._ De overtuiging dat Jezus ons bemint, dat Hij geloof van ons vraagt, nederigheid en vertrouwen, kan ons zoveel nader tot Hem brengen. En Hij komt zo dikwijls (misschien dagelijks) bij ons en wij bidden het telkens: _Heer, ik ben niet waardig..._

Wie zal ons uiteindelijk helpen als _Hij_ het niet zou doen? Op wie zullen wij ons vertrouwen stellen in de grote zorgen van het leven tenzij op Hem? Gaat het om een dierbaar kind dat ziek is of om een kind dat is afgedwaald en al ver van huis, gaat het over de schijnbaar onoverkomelijke moeilijkheden in de opvoeding, of over ons eigen apostolaat als priester of leek, over onze eigen geestelijke voortgang die zo traag is; wat belet ons dan naar Hem toe te gaan, met een zelfde gebed als dat van de honderdman? En voeg er dan aan toe... _Heer, ik ben niet waardig..._, ook en vooral bij het ontvangen van de heilige communie.

Wat een blijdschap voor die uitmuntende Romeinse officier toen Jezus sprak: _Ga, en zoals gij geloofd hebt, zo geschiede het u._ Zijn knecht was op datzelfde ogenblik gezond.

Kan Jezus dat nu niet meer zeggen? Ongetwijfeld kan Hij dat doen, en Hij doet het meerdere malen. Meer nog dan lichamelijke nood, gaat geestelijke angst en zorg Hem ter harte...

_Jezus, in het besef van mijn nietigheid kom ik tot U; ik smeek U om hulp, ik geloof in uw goddelijke macht en in uw grote goedheid..._  
_Wil mij zegenen, mij helpen, mij verhoren want ik verwacht dat van uw goddelijke en toch zo menselijk, heilig hart, Heer, ik ben niet waardig... maar Gij zijt oneindig goed. Amen._
