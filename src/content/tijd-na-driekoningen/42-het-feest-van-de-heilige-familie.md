---
path: /42
title: '42: HET FEEST VAN DE HEILGE FAMILIE'
tag: tijd-na-driekoningen
content: ../styling.md
sortIndex: 42
---

## Het voorbeeld van de christelijke familie

Op een voortreffelijke wijze vat Sint Paulus samen wat de Kerk ons bij dit feest leren wil. In het epistel somt hij de groep deugden op die een christelijke familie - ook vandaag nog - behoort te sieren.

Onze eerste gedachten gaan in liefde en bewondering naar het heilig drietal dat op aarde het heilige en het heiligste gezin was. Wij zullen er Jezus aanbidden, en Maria en Jozef nederig vragen om hun voorspraak. Het blijkt lang niet gemakkelijk te zijn de sfeer van ons gezin zó zuiver en zó hoog te houden als wij wel zouden willen. Des te duidelijker zal het voor ons zijn met welk een meesterschap - door Gods genade - dit drietal, de vaak moeilijke levensdagen wist te dragen en te verheffen.

1\. _Bekleedt u dan als Gods uitverkoren heiligen en geliefden, met innige barmhartigheid, met goedheid, ootmoed, zachtheid en geduld._

Daarmede begint de les die God ons vandaag door de Kerk geeft, onder verwijzing naar de _heilige familie_, ons voorbeeld.
Wij zijn uitverkoren heiligen Gods en door zijn liefde bevoorrecht. Op grond daarvan past ons zulk een edele gezindheid. Wij dragen de heiligheid en de bron van alle heiligheid in ons door de deelname aan het goddelijk leven. Hij heeft ons op biezondere wijze lief. Hij mag verwachten dat wij rondom ons liefde zullen verspreiden.

_Innige barmhartigheid._ Hebben wij van God ooit iets anders ondervonden? Daarom rekenen allen rondom ons en terecht, op _onze_ goedheid, op _onze_ nederigheid, op _onze_ zachtheid en op _ons_ geduld.

Dat schept de sfeer die voor de goede opvoeding, voor de blijdschap, voor de geestelijke groei en de zuiver-menselijke betrekkingen, onontbeerlijk is.

Ook de anderen ontvangen dezelfde opdracht; van hen wordt diezelfde toeleg gevraagd, diezelfde christelijke gezindheid van barmhartigheid, goedheid en geduld. Maar _ik_ behoor het hun gemakkelijk te maken; _ik_ zal dus (onbekommerd om de bijdrage van de anderen) mijn aandeel leveren. En dus wil ik uitmunten in goedheid, in begrip, in dienstvaardigheid en in eerbied voor de persoonlijkheid van anderen. Liefde is uit haar aard mededeelzaam en altruïstisch; ik behoor de anderen in hun waarde te laten. Het zal mij dus een voorrecht zijn om voor hen te mogen wijken, om hen te mogen helpen, al is het maar met een woord van aanmoediging, van goedkeuring of van troost; al is het slechts met een glimlach. Zó kweekt men de goede sfeer; zo wordt Christus binnengehaald, zó schept men het klimaat waarin alle deugden kunnen bloeien.

2\. Deze deugden zijn die van het heilig huisgezin. En zij zijn een voorbeeld en een maatstaf voor ons allen, voor iedere christelijke gemeenschap. De heilige familie is een voorbeeld voor onze gezinnen, voor onze kloosters, pastorieën en internaten, voor alle groeperingen die speciaal op onderlinge liefde en waardering zijn aangewezen.

Ook het zeer menselijke vergeet Sint Paulus niet: _weest verdraagzaam jegens elkander en vergeeft elkander als gij over elkaar hebt te klagen_. Kleine tekortkomingen in de liefde zijn - gezien onze menselijke zwakheid - haast onvermijdelijk. Doch zij houden de groei naar Christus niet tegen, als wij er maar geen vrede mee nemen.

Haat en wrok, en dagenlange afgekeerdheid, achterdocht, kwaadspreken, minachting en hooghartigheid zijn ten zeerste in strijd met de christelijke geest. _Zoals de Heer u heeft vergeven, zo moet ook gij het doen,_ zegt de apostel. God is zo gemakkelijk met vergeven; mogen wij dan tegenover elkander veeleisend zijn?

_Heer Jezus Christus, die onderworpen aan Maria en Jozef, het huiselijk leven met onuitsprekelijke deugden hebt geheiligd; laat ons door hun beider voorspraak, in de voorbeelden van uw heilige familie onderwezen worden en eenmaal delen in hun eeuwig geluk. Amen._
