---
path: /77
title: '77: MAANDAG NA DE 5e ZONDAG'
tag: tijd-na-driekoningen
content: ../styling.md
sortIndex: 77
---

## Hij is hier

Als er één troostende gedachte is, moet het wel die van Gods aanwezigheid zijn. Hij is overal, maar overal met zijn beminnelijkheid, zijn zorgvolle goedheid. Hij is altijd de God met zijn oneindige hoedanigheden van wijsheid, macht en eeuwige liefde.

1\. Het is nogal moeilijk ons dit te realiseren. Wij lezen met instemming het woord van Paulus: _Hij is niet ver van ieder van ons; in Hem immers leven wij, bewegen wij en zijn wij._ (Hand. 17:27) Of het woord uit het boek van de Wijsheid (1:7) _De Geest des Heren vult het heelal; alles samenhoudend draagt Hij kennis van ieder woord._

_Waar zou ik ooit uw Geest ontlopen, uw aanschijn kunnen ontvluchten? Stijg ik ten hemel: Gij zijt er; daal ik af in het dodenrijk: Gij zijt er; sla ik de wieken als het morgenrood uit en laat ik mij neer aan de grenzen van de zee: ook daar nog leidt mij uw hand, en houdt uw rechter mij vast._ (Ps. 138:7-10)

Maar er is toch voor ons behalve geloof ook een zekere vertrouwelijkheid met God nodig, om ons van deze waarheid zó te doordringen, dat wij in werkelijkheid daarvan ook leven. God is bij ons. Hij ziet alles, Hij weet alles. Maar Hij draagt ook alles in de hand van zijn macht. Zijn aanwezigheid is altijd goed en weldadig. Het is voor ons altijd winst naar Hem op te zien, ons op een zeer geestelijke wijze (inwendig, dus onzichtbaar en onhoorbaar) tot Hem te richten. Want bij elke contactname onzerzijds vinden we Hem altijd bereid zich weer aan ons te geven. Hij luistert altijd, Hij waakt altijd. Hij is altijd aanwezig met Zijn liefdevol medelijden en zijn zachte aansporende goedheid. Hij heeft onzichtbare ogen, die, op ons blikkend, troost, geduld en bemoediging geven. Hij geeft altijd juist dat, wat ik nodig heb op het ogenblik dat ik mij tot Hem wend.

2\. God ontmoet u overal, wanneer gij Hem slechts wilt groeten.

_Gij zijt tegenwoordig,_ zegt Augustinus, _ook bij degenen die ver van U wegtrekken. Want Gij handelt niet zoals zij: wel hebben zij hun Schepper verlaten, maar Gij verlaat uw schepsel niet._

_God is overal tegenwoordig door de aanwezigheid van zijn Goedheid, maar Hij is niet overal door de genade van zijn inwoning._ (S. Augustinus) Doch als Hij op een biezondere wijze in ons tegenwoordig is door de heiligmakende genade, doordat wij Hem zelf, zijn goddelijk leven, in ons dragen, dan is het meer dan de moeite waard voor ons, daarop onze volle aandacht te willen vestigen. Dat maakt voor velen hier op aarde het leven tot een hemels geluk. Dat gaf aan anderen de kracht onnoemelijk veel voor Hem te lijden en... te doen.

Het _leven met Hem_ is de wereld veranderen. _Dat_ is pas zich zijn eigen grootheid (die alleen bestaat door Hem, door zijn aanwezigheid in ons) bewust zijn. Dit vraagt een zekere mate van ingekeerdheid. Het is een oefening die hierin bestaat, dat men vaak op deze voortreffelijke waarheid terugkeert en tracht zich daarin (hoe, kort ook) weer te verdiepen. Dat leidt tot een gesprek met God: hoe kan het anders! Maar ieder gesprek (vooral wanneer het door wederzijdse liefde wordt begonnen) is een ontmoeting. Is er iets heerlijkers voor ons dan een ontmoeting met God, reeds hier op aarde?

_O mijn God, leer mij aan U te denken, U lief te hebben. Leer mij U, die onzichtbaar zijt voor de ogen van mijn lichaam, aanwezig te weten voor mijn ziel. Leer mij U te ontmoeten, steeds vaker en steeds met meer liefde. Laat mij in de ontmoeting met U mijn vreugde vinden en mijn kracht en ook mijn voorbereiding op de hemel. Amen._
