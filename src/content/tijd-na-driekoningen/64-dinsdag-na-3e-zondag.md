---
path: /64
title: '64: DINSDAG NA DE 3e ZONDAG'
tag: tijd-na-driekoningen
content: ../styling.md
sortIndex: 64
---

## God aanbidden

Als in een naklank van het Kerstfeest en van de aanbidding door de drie koningen, zingt de introïtus uit de mis van verleden zondag _Aanbidt God, gij al zijne engelen; Sion hoorde het en verheugde zich en Juda's dochters jubelden._ (Ps. 96) Wij worden uitgenodigd tot een blijde en dankbare aanbidding van God die ons Jezus Christus gaf. Wij aanbidden Christus zelf, die God is.

1\. _Zijn grootheid heeft geen einde, daarom mag ook uw lof geen einde nemen,_ zegt Augustinus. Geheel ons leven staat zó voortdurend onder Gods invloed en zó dicht bij Hem dat de aanbidding ons als vanzelfsprekend zal voorkomen. Soms hebben wij in de praktijk er enige moeite mee en toch de gedachte aan God kan zo gemakkelijk aanbidding en dankbaarheid worden. Er zijn zeer veel gelegenheden waarbij de Kerk tot de aanbidding van God uitnodigt.

De dagelijkse heilige mis is een offer van aanbidding en zeer speciaal wijst het Gloria uit de misliturgie op die hulde aan God. _Laudamus Te, benedicimus Te, adoramus Te..._: _wij loven U, wij zegenen U, wij aanbidden U_. De lofzang _Te Deum_ is een gebed van hulde en adoratie, meer nog dan van smeking. De doxologie aan het einde van de psalmen: _eer aan de Vader en de Zoon en de heilige Geest_ is een aanbiddingsgebed. De psalmen staan vol van hulde en aanbidding. _Loof Jahwe, mijn ziel, heel mijn binnenste, zijn heilige Naam; loof Jahwe, mijn ziel, en vergeet zijn talloze weldaden niet._ (Ps. 103) _Loof Jahwe, mijn ziel! zolang ik leef, wil ik Jahwe prijzen, mijn God verheerlijken, zolang ik besta._ (Ps. 146.)

Het kan voor ons dikwijls voldoende zijn, ons een ogenblik terug te trekken en te bedenken hoe wij voortdurend van Gods weldaden omgeven zijn. Die weldaden getuigen van zijn wijsheid, zijn almacht, zijn voortdurende hulp, zijn mildheid en zijn tedere liefde.

Dan is het niet moeilijk Hem daarvoor dank te zeggen en Hem te aanbidden in zijn oneindige grootheid, zijn majesteit en zijn goedheid.

2\. Het zijn dikwijls de schoonheden van de natuur rondom ons, of andere weldaden op stoffelijk en geestelijk gebied waarvan wij zelf steeds genieten.

_Altijd wil ik Jahwe prijzen, steeds trilt zijn lofzang in mijn mond._ (Ps. 34) _In ieder christelijk leven dat die naam verdient, komt de aanbidding van God en het gebed om de bovennatuurlijke en eeuwige goederen op de eerste plaats._ (Pius XII)

Het is vaak zo in sommige levens, dat meer wordt gedacht aan de grootheid van de mensen dan aan de grootheid van God; men brengt meer hulde aan wat groot lijkt dan aan wat groot is.

_Daarvoor is ons de tong gegeven, om God te loven,_ zegt Hieronymus.

Vergeten wij intussen niet dat wij niet altijd gebeden kunnen zeggen... zelfs onze aandacht kan niet altijd gespannen staan, ook niet op het allerhoogste. Toch blijft het een taak: God te loven. Maar er is een levenswijze die God looft, en die is aanwezig wanneer wij trachten alles uit liefde tot Hem te doen, onze dagelijkse taak te vervullen ter ere van Hem... dan immers is ons leven een hulde aan God.

Wij hebben met zoveel reële waarden te doen, die onmiddellijk onder onze handen liggen... maar die niet geestelijk en niet eeuwig zijn. God wil dat wij met die stoffelijke, tijdelijke binnenwereldlijke waarden bezig zijn met onze volle aandacht en toewijding, maar... ter ere en ter liefde van Hem. _Ik zal u een middel noemen,_ zegt Sint Augustinus, _hoe gij de gehele dag God kunt loven, als gij maar wilt. Doe alles wat gij doet goed en gij hebt God geprezen._

_Trek mijn aandacht, o grote God, dikwijls tot uw majesteit omhoog; ontvlam mijn hart van liefde en laat dan al mijn aardse werk gedragen en gedreven worden door mijn geloof in U en mijn liefde tot U. Amen._
