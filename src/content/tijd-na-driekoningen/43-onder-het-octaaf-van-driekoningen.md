---
path: /43
title: '43: ONDER HET OCTAAF VAN DRIEKONINGEN'
tag: tijd-na-driekoningen
content: ../styling.md
sortIndex: 43
---

## De vrede van Christus

Bij zijn vermaning aan de gelovigen in Kolosse voegde Paulus nog een belangrijke opmerking over hun inwendige vrede met God.

Geheel het epistel sprak gisteren over de naastenliefde en over de verhouding tot Christus en hoe wij door Hem de Vader mogen eren.

1\. _In uw harten heerse ook de vrede van Christus; want daartoe zijt gij tot één lichaam geroepen._

Wij zijn geroepen en _gedoopt en gedrenkt met één Geest... tot één Lichaam_ (1 Kor. 12:13), dat wil zeggen, om één Lichaam te vormen in Jezus Christus. Wij zijn dus één in Hem en met Hem. Nu voegt de apostel daar nog de gedachte aan toe: dat wij tot die eenheid met Christus zijn gebracht opdat _de vrede van Christus_ in ons zou heersen. _Want daartoe zijt gij tot één lichaam geroepen._ (Kol. 3:15) Als de vrede van Christus heerst in ons hart, leeft in dat hart ook de echte en diepe levensvreugde. 

Die vreugde is de vrucht van onze liefde voor de Meester en van onze innige en diepe vereniging met Hem. Tijdelijk kan die vrede min of meer worden verstoord, door angst of zorg, maar normaal gesproken is hij de blijvende begeleiding van de hartelijke liefde tot Christus. Die vrede is de bron van het geluk: niemand kan ons dàt geluk ontnemen. Het groeit mèt onze liefde en maakt ons sterker dan alle aardse zorgen of gevaren.

_Weest dankbaar bovendien._ Wie Paulus aandachtig leest, valt het op dat de apostel zo dikwijls spreekt over de dankbaarheid. Hij moet wel diep overtuigd zijn geweest van Gods weldaden. Mogen ook wij dat niet zijn? Er is ondanks het vele dat ons soms bekommert of bedreigt, altijd reden in overvloed om God te bedanken.

Er is zoveel in deze aardse sfeer wat wij dagelijks, bijna zonder er op te letten, met heel ons wezen aanvaarden en genieten. Wij hebben onze familie: eigen man of vrouw en kinderen; vrienden en bekenden, onze woning en het dagelijks voedsel, kleding en allerlei schoonheid, kunst, genegenheid, bewijzen van hartelijkheid en attentie. Er is rondom ons de prachtige natuur, met haar eindeloze variatie van de zuiverste schoonheid. De bomen en de bloemen, de vogels en de lucht, ze spreken toch alle over de heerlijkheid van God, over zijn schepping en zijn goedheid voor ons.

Wij mogen wel dankbaar zijn. Het verdubbelt ons geluk als wij de gewoonte aannemen God te bedanken. Er is zoveel meer en er zijn nog zoveel grotere dingen waarvoor wij Hem dank mogen betuigen. _Gratias agimus tibi propter magnam gloriam tuam_: wij zeggen U dank voor uw grote heerlijkheid. Dat God er is, en dat Hij zó groot is; onmetelijk in macht en wijsheid en liefde, is voor ons een blijvende reden om Hem hartelijk dank te zeggen, om te jubelen om zijn glorie en grootheid.

2\. En is ook datgene wat Hij ons persoonlijk gaf, niet een reden om dankbaar te zijn en blij? Ons doopsel, en alle sacramenten die wij ooit ontvingen en waarmede onze persoonlijke roeping wellicht heel nauw verbonden is. Priesterschap en huwelijk zijn _blijvende_ bronnen van genade dus van goddelijke hulp het gehele leven door. Dat is ook waar van het heilig sacrament des altaars, van de biecht die wij beiden zo dikwijls kunnen ontvangen. En onze roeping tot kloosterling, of tot vader, tot moeder is een hoge bevoorrechting. Wat hebben wij persoonlijk - zonder dat wellicht iemand buiten ons het weet - niet ontvangen aan goddelijke begenadiging? Inzicht en begrip, vlammende liefde en hoop op de toekomst, roeping tot hoge heiligheid en een rotsvast vertrouwen op Hem?

Dat alles versterkt en _verdiept de vrede, de diepe vrede van ons hart_.

_Laat Heer Jezus, die vrede altijd in mij wonen; want daartoe ben ik tot eenheid met U geroepen. Laat mij uw weldaden zien en beseffen opdat ik U dagelijks dank moge zeggen. Want "het is waardig en rechtvaardig... dat wij U altijd en overal bedanken" (prefatie van de mis). Amen._
