---
path: /55
title: '55: 2e ZONDAG NA DRIEKONINGEN'
tag: tijd-na-driekoningen
content: ../styling.md
sortIndex: 55
---

## De bruiloft van Kana

Jezus wordt met zijn leerlingen op de bruiloft. te
Kana uitgenodigd; Hij gaat er heen, Zijn Moeder is er reeds.

1\. Nu gebeurt er bij het begin van Jezus' openbaar leven een groot Wonder: een 'wonder van Jezus' goedheid dat tegelijk een enorme opschudding teweegbracht.

Toen de bruiloft reeds enige tijd op gang was kwam er gebrek aan wijn. Maria had het gezien en zonder iets te vragen maakt zij Jezus op dat feit opmerkzaam. Hij antwoordt haar: _wat is er tussen U en mij vrouw_? wat vermoedelijk betekent: _wat wilt gij van mij_? of zelfs: _waarom zou Ik weigeren, er is tussen ons geen scheiding; wat gij wilt zal Ik dus doen_ Maar Hij voegt er aan toe: _mijn uur is nog niet gekomen_. Maria heeft begrepen dat Jezus haar verzoek zal inwilligen zodra de tijd daarvoor gekomen is. Daarom zegt zijn Moeder: _doet alles wat Hij u zeggen zal_.

Zij vulden de grote kruiken die voor rituele en praktische doeleinden gereed stonden, op aanwijzing van Jezus, met water. _Schept nu,_ zo sprak Hij, _en brengt het de hofmeester._ Deze proefde ervan en bevond dat het uitstekende wijn geworden was. De hoeveelheid wijn die Jezus aan het bruidspaar ten geschenke gaf, bedroeg vijfhonderd a zevenhonderd liter. (Joh. 2:1-11)

2\. Jezus _openbaart zijn heerlijkheid_. De uitdrukking is van Sint Jan. Niet alleen zijn macht maar ook zijn grote goedheid is hier tastbaar.

En niet zonder betekenis schakelt Hij zijn Moeder in. Hij heeft door zijn voorzienigheid er zorg voor gedragen dat zij die gunst zou vragen. En voor alle eeuwen is het wonderlijk treffend woord van
de Moedermaagd tot leiddraad geworden: _doet alles wat Hij u zeggen zal_.

Maria zal onze voorspreekster zijn en onze noden aan Jezus openbaren. Maar zelf richt zij zich tot ons met de vermaning toch stipt te zijn in het vervullen van Jezus' wensen.

Dit brengt ons in de sfeer van Jezus en Maria. Zij leidt ons tot Hem en vraagt van ons een grote trouw en ijver in alles wat _Hij_ verlangt.

Dan komt het onbegrijpelijk en onverklaarbaar wonder: Hij verandert zonder moeite, zonder één gebaar, slechts op de wenk van zijn godmenselijke wil, het water in kostelijke wijn.

Hij is tot alles in staat: ook bij ons, ook in ons, ook nu nog en alle dagen.

En de verandering is zó opzienbarend dat de hofmeester prijzend tot de bruidegom zegt: _iedereen komt eerst met de goede wijn en als men reeds een tijd gedronken heeft, zet hij de mindere voor. Maar gij hebt de goede wijn tot nu toe bewaard_. _En zijn leerlingen geloofden in Hem._ Zij geloofden nu nog meer, met nog vaster overtuiging.

Hij verandert water in wijn: de zwakheid wordt bij Hem tot kracht, de zondaar wordt een heilige, de trage wordt een geestdriftig werker, wat onvruchtbaar leek te zijn, levert plotseling een rijke oogst. Dat is zijn geest; dat is _zijn_ kracht, dat is _zijn_ goedheid.

Mogen wij wel iets anders doen dan na dit verhaal ons vertrouwen op Hem verdubbelen?

Hij kan mijn lauwheid vurig maken ook al heb ik vele haast lege priesterjaren achter mij; al liet ik de genade in mijn kloosterleven bijna zonder vrucht; al verwaarloosde ik schromelijk mijn plichten als man of vrouw in de zorgen van de wereld of van mijn gezin.

Hij kan alles: Hij is altijd Redder en Verlosser, Vriend en Toevlucht. Hij verandert water in wijn: het haast waardeloze in iets wat zeer kostbaar is.

_Maria, ik richt mij tot U opdat gij mijn voorspreekster zoudt willen zijn bij Jezus. Op uw verzoek deed Hij zijn eerste wonder op een bruiloft. Hij zal nòg een wonder willen doen om een ziel te redden en te heiligen. Vraag voor mij terwille van uw moederlijke goedheid, een onbreekbare trouw aan zijn liefde, een brandend verlangen om voor Hem een heilig leven te leiden. Dat zal opnieuw zijn glorie en uw glorie zijn: dan heeft Hij weer het water veranderd in kostbare wijn. Amen._
