---
path: /66
title: '66: DONDERDAG NA DE 3e ZONDAG'
tag: tijd-na-driekoningen
content: ../styling.md
sortIndex: 66
---

## Geloven is leven

Ons geloof in God en in Jezus Christus is ons leven. Het is zelfs ons eeuwig leven. Wij kunnen niet tot een diepere kennis van God en Jezus Christus komen tenzij langs de weg van het geloof. In dit kennen van God en van zijn enige Zoon ligt ons eeuwig geluk. _Dit nu is het eeuwig leven: dat zij U kennen, de enig waarachtige God en Hem die Gij gezonden hebt, Jezus Christus._ (Joh. 17:3)

1\. Het geloof is dus onontbeerlijk voor de eeuwige zaligheid. Maar ook op aarde kunnen wij, om tot het volle leven te geraken, ons geloof niet missen. Op grond van het geloof immers komen wij tot deugd; dat wil zeggen tot allerlei daden en wijzen van leven die vaak veel inspanning en zelfoverwinning vragen en die wij niet zouden opbrengen als wij niet gedragen werden door ons geloof.

_Het geloof is niet alleen een deugd,_ zegt Lacordaire, _het is de heilige zuilengalerij, waardoor alle andere deugden hun intocht houden in de ziel._ Geloven is gericht staan op God en de eeuwigheid: deze levenshouding trekt, als ze echt en hecht is, alles mee naar boven.

Nu is er geloven en geloven. Wij kunnen wel zeggen dat wij als christenen, als priesters, als kloosterlingen tenslotte allen hetzelfde geloven en dat is de waarheid. Het is dus volkomen juist zo te spreken. En toch: waarom is er zulk een groot verschil tussen de uitwendige levenshouding, de wijze van spreken en doen?

Niet alle priesters zijn hetzelfde. Wij weten immers dat bij de een de geest van geloof veel meer spreekt, veel meer doorwerkt en aan de dag treedt dan bij de ander.

Niet alle leken die christen heten of katholiek zijn handelen op dezelfde wijze. Dat ligt niet alleen aan het verschil van temperament, van verstand, opvoeding en milieu, maar ook en in grote mate aan de graad van hun geloof. Met andere woorden: in ieder van ons is een verschillende mate van geloof. Wij geloven lauw of vurig, oppervlakkig of diep. Het geloof raakt ons nauwelijks òf het dringt in ons wezen binnen. Het kan ons zelfs totaal meevoeren en veranderen. Religieuzen, manlijke en vrouwelijke zijn vurig, ijverig of slap, wat wereldsgezind, steunen op allerlei onbelangrijke nieuwtjes, kleine bezitsvoorwerpen en vrijheden, ofwel zij zijn groot in hun geloof en kunnen zich dan met geestdrift wegschenken aan God en de zielen tot grote vruchtbaarheid van hun apostolaat en tot hun eigen geluk.

2\. Als de Vaders en geestelijke schrijvers spreken over het geloof, blijkt duidelijk dat zij het geloof zien als een levensvorm; voor hen is geloven ten volle geloven, geloof is leven... liefde en overgave. _Geloof is een proeven en vooraf smaken van die kennis, die ons eens zalig zal maken._ (Sint Thomas) _Het geloof is het oog, dat licht in ons hele binnenste brengt, en inzicht geeft._ (Cyrill van Jeruz.) _Door het geloof vangt in ons het eeuwige leven aan._ (Sint Thomas) _Midden in ons hart, dragen wij, christenen, het volle middaglicht._ (Ambrosius) Het geloof is een inwendige rijkdom, het is kracht en het is licht. Maar het is tegelijk een levenskiem, het vraagt dus zorg, cultuur, en een goed klimaat. Wie achteloos is met zijn geloof, laat het kwijnen.

_Wil het geloof leven, dan moet men het liefhebben._ (Newman)

Geloof vraagt dagelijks beoefening, het vraagt dus dat wij denken volgens het geloof en handelen uit het geloof. Het geloof voert tot liefde en het voert evenzeer tot gebed.

_Het geloof gelooft, hoop en liefde bidden,_ zegt Augustinus. En hij voegt er aan toe: _Maar zonder geloof kunnen hoop en liefde niet bestaan, en dus bidt ook het geloof._

Op ons geloof steunt alles: _het geloof is het stevige fundament van alle deugden._ (Ambrosius) _Het geloof is het begin, het einde is de liefde, die beide tot eenheid verbonden, dat is God. Al wat verder tot een rechtschapen leven behoort, volgt uit deze twee._ (Ignatius van Antiochië)

_Heer, leer mij van mijn geloof mijn leven te maken en vervul Gij daarom mijn leven met geloof. Leer mij door een groot geloof U in alles te ontmoeten en U in alles lief te hebben. Amen._
