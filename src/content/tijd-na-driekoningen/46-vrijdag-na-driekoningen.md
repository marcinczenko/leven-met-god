---
path: /46
title: '46: VRIJDAG NA DRIEKONINGEN'
tag: kerstkring
content: ../styling.md
sortIndex: 46
---

## Het inwendig gebed, een voorrecht

_Gij echter,_ zo leert ons Jezus, _als gij bidt, ga dan uw binnenkamer in, sluit de deur en bidt tot uw Vader in het verborgene en uw Vader die in het verborgen ziet, zal het u vergelden._ (Matt. 6:6)

1\. Het voordeel van gebed dat verricht wordt, niet ten aanschouwe van iedereen zoals dat van de farizeeÃ«n, maar in eenzaamheid en stilte, is, dat het ons richt op God en op Hem alleen. En tegelijk valt daardoor een biezonder licht op onze eigen ziel. Wij leren onszelf kennen, wij zien wat God van ons vraagt, wij worden weer opgewekt tot deugd en tot vurige liefde voor de goddelijke Meester.

_Omdat het gebed ons doet binnentreden in het volle licht van de Godheid,_ zegt Sint Franciscus van Sales, _en het gebed de vurigheid van de goddelijke liefde voortdurend laat inwerken op onze wil, is niets beter in staat de duisternis te verdrijven, waarmede dwaling en onwetendheid ons verstand omnevelen of om ons hart te zuiveren van al onze bedorven neigingen._ Is dit geen voorrecht?

_Dit is het gezegende water dat moet dienen om onze zielen rein te wassen van onze ongerechtigheden, de dorst van onze begeerlijkheid te lessen en de eerste wortels van de goede verlangens te voeden die de deugd reeds in ons hart gevestigd heeft. (Inleiding tot het godvruchtig leven II:1)_

Willen wij dit voorrecht van het inwendig gebed genieten, dan mogen wij ons wel met veel liefde en ijver daarop toeleggen en bedenken dat het gebed altijd de parallel-lopende praktijk van deugdoefening veronderstelt, met name die van de versterving en de zelfverloochening.  
Men kan dit voorrecht ook anders zien.  
_Zolang iemand het inwendig gebed beoefent,_ zo meent de heilige Alphonsus, _zal hij een voorbeeld zijn van ingetogenheid, van nederigheid, van godsvrucht en versterving; maar laat hij het gebed na, dan zal weldra de onbeteugelde nieuwsgierigheid zelfs aan zijn oogopslag te zien zijn; zijn hoogmoed komt voor de dag bij ieder woord dat hem hindert..., hij denkt er nauwelijks meer aan zich te versterven; integendeel, de ijdelheden, de vermaken en genoegens van de wereld boeien hem._

Waarom? Omdat het zuiverende water van het gebed niet meer stroomt en hem inwendig dus niet meer reinigt; hij mist het eigenlijke leven, hij heeft het gebed laten varen, de tuin is dor en droog geworden en het kwaad verergert met de dag.

_Men ziet er,_ zo gaat de heilige verder, _die geregeld de rozenkrans of de getijden van de heilige
Maagd bidden en toch in zonde leven, maar als men zich voortdurend op het inwendig gebed toelegt, is het niet mogelijk de zonde in zijn hart te laten bestaan._ (De ware Bruid XV) Hij gaat zover, dat hij het inwendig gebed, _moreel noodzakelijk_ noemt. Het is inderdaad vooral onmisbaar, wanneer men naar de volmaaktheid wil streven; de heiligen hebben haar langs deze weg bereikt en, zo zegt Sint Ignatius van Loyola, _het is de kortste weg_.

2\. Dit alles wil niet zeggen dat men voor dit voorrecht geen offers behoeft te brengen of dat het inwendig gebed een gemakkelijke praktijk zou zijn en het gebedsleven een gemakkelijk leven. Degenen die dit zeggen hebben hoogstwaarschijnlijk zeer weinig ervaring op dit gebied.

Maar al is het gebed - vooral het inwendig gebed - voor de meesten een moeilijke taak, onmogelijk is die taak toch niet.

Wij zijn in staat dikwijls en langdurig na te denken over ons ambt, onze kinderen, relaties, zaken en plannen. Kunnen wij het ook opbrengen ons te verdiepen in onze geestelijke belangen, en in de zaken van God en over God? Interesseert ons wel het lot van de Kerk en van de zielen?

Mooie woorden en verheven beschouwingen zijn voor het inwendig gebed niet nodig. Men kan volstaan met een eenvoudig hartelijk, inwendig gesprek met God, waarbij boeken ons vaak goede diensten zullen bewijzen als leidraad en tot opwekking.

Hoezeer het inwendig gebed op iemand beslag kan leggen blijkt uit de levens van vele heiligen die dit voorrecht hoog waardeerden. De heilige abt Antonius bleef zeer dikwijls de gehele nacht in gebed en beklaagde er zich dan over dat de dag al te spoedig zijn onderhoud met God kwam storen. De heilige Rosa van Lima besteedde aan het gebed dagelijks twaalf uren. De heilige Franciscus Borgia bad degelijks acht uur. De heilige Philippus Nerius was er hele nachten in verdiept.

Wie God vurig dienen wil zal gaarne proberen, vrije ogenblikken te vinden waarin al het andere even onderbroken wordt voor een hartelijk gesprek met Hem. Als wij zien wat de heiligen op dit gebied presteerden, zal men deze raad niet overdreven vinden. Door dit herhaaldelijk opzien naar God, door met Hem in liefde en vertrouwen te spreken, herstelt men de verliezen die men dagelijks op geestelijk gebied weer lijdt, en vindt men krachten tot nieuwe ijver en nieuwe geestdrift.

_O God, wil mij tot het besef brengen dat het inwendig gebed een zeer groot voorrecht is en leer mij het als zodanig ook waarderen en... in beoefening brengen. Amen._
