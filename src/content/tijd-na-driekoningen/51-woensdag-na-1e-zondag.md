---
path: /51
title: '51: WOENSDAG NA DE 1e ZONDAG'
tag: tijd-na-driekoningen
content: ../styling.md
sortIndex: 51
---

## Het gebed: zijn betekenis voor ons leven

_Geef mij een man van gebed,_ zegt Sint Vincentius a Paulo, _hij zal tot alles in staat zijn._

Iedereen weet hoezeer de heilige Teresia van Avila het gebed prijst: _voor hen die God niet dienen maar in zonde leven, is het gebed van groot nut en zelfs zeer noodzakelijk;... welke fouten degenen ook begaan die pas beginnen zich op het gebed toe te leggen, laten zij het niet prijsgeven want juist daardoor zullen zij zich kunnen verbeteren en zonder het gebed zal dit veel moeilijker zijn._  
_...Als men daarin volhardt, hoop ik alles van Gods barmhartigheid; want niemand neemt Hem tot vriend zonder daarvoor beloond te worden_.

De heilige Teresia is namelijk van oordeel dat het gebed niets anders is dan _een omgang met God in vriendschap, waarbij de ziel zich vaak in stilte met God onderhoudt, terwijl zij weet dat Hij haar bemint_.

Het gebed - meer speciaal het overwegend gebed - is wellicht het belangrijkste kanaal van Gods genade. Het is de weg bij uitstek die tot grondige zelfkennis leidt; de tijd van het gebed is de tijd waarin vurige verlangens en begeerten ontstaan en de geestdrift die nodig is voor ware heiligheid en offervaardig apostolaat.

1\. Alle heiligen zijn heilig geworden in en door hun gebed en hun leven van gebed. Wie niet zou bidden, zou God als het ware de kans ontnemen de ziel te ontmoeten om haar te vervullen met zijn genade. Dit is maar half waar: God kan de ziel _overal_ ontmoeten en begenadigen. Maar de tijd van het gebed blijkt toch de tijd te zijn waarin God vooral, dus bij voorkeur, zijn genaden geeft.

En wij hebben zelf om enigermate behoorlijk als christen te leven, die goddelijke hulp dringend nodig. Wat moeten wij dan zeggen van een ziel die zich hoge idealen stelt, die Jezus van dichtbij wil volgen, die zich door God geroepen weet om veel voor zijn eer tot stand te brengen? In het gebed veranderen de zielen, dat wil zeggen, daar ondergaan zij de goddelijke invloed, de goddelijke werking.

_Als het nuttig is,_ zegt Sint Augustinus, _om met wijze mensen samen te leven en als men bij de omgang met hen al zoveel te winnen heeft, wat moet men dan zeggen van degenen die zeer vaak bij God zelf vertoeven?_

_Wie niet durft te denken aan deze vriendschap met God_, zegt de heilige Teresia, _omdat vriendschap toch een zekere gelijkheid veronderstelt en in Jezus Christus niet de minste onvolmaaktheid is, terwijl __wij__ vol gebreken zijn; zinnelijk en ondankbaar... bedenke, hoeveel voordeel deze vriendschap hem zal aanbrengen. Ziet hoezeer Hij u liefheeft en stap dan maar heen over uw tegenzin om lang samen te zijn met Hem die zozeer van u verschilt._

2\. In de tijd van het gebed leert men zichzelf kennen. Wie zegt: _ik kan niet mediteren_, zou zich ten zeerste kunnen vergissen. Vanaf het moment, dat iemand zijn aandacht ernstig richt op God, op een of andere godsdienstige waarheid en daaruit conclusies afleidt... is dit een vorm van meditatief gebed.

Die conclusies leiden enerzijds tot zelfverbetering, tot het stellen van goede daden, van vurig gebed tot God; tot groter vertrouwen op zijn goedheid. Het zal niet lang duren of men zal een zekere smaak krijgen in deze oefening. Het wordt dan een zaak van volharding, ook als er dagen komen van tegenzin en afkeer. Wie hier volhoudt, overwint... en het is meer dan de moeite waard. Juist wegens dit gebrek aan overwegend bidden komen zo talloos velen nooit tot een ietwat dieper besef van de grote godsdienstige waarheid, die toch hun leven moest dragen en motiveren... En vooral, zovelen leven in een waan omtrent hun eigen innerlijk, hun persoon, hun prestaties, hun deugden en gebreken. Het gevolg is dat de meesten zich schromelijk overschatten wat tot allerlei noodlottige gevolgen leidt, en weer anderen door minderwaardigheidscomplexen worden neergedrukt en zwaar geremd. Zij zien zichzelf te zwart en hebben in het gebed nooit geleerd zichzelf volkomen toe te vertrouwen aan Gods barmhartigheid.

Natuurlijk is het veel gemakkelijker maar nooit over zichzelf na te denken en zowat in het wildeweg _te streven naar het goede_. Het vraagt inspanning en het brengt vaak teleurstellingen mee voor onze eigen ijdelheid, als wij in het gebed ernstig onderzoeken hoe wij Gods wet vervuld hebben, hoe wij tot nu toe beantwoorden aan zijn genade en dan ontdekken dat _ons_ aandeel nog steeds zo pover is... Maar heilzaam is dat alles wel. Want het gebed voert ons verder.

3\. Het doet in ons vurige verlangens opkomen naar levensverbetering en levensheiliging. Het leert ons steeds weer Jezus Christus na te volgen, en bepaalde oefeningen van deugd te gaan verrichten, die _wij_ speciaal nodig hebben. Dat veronderstelt en verdiept de kennis van onszelf. Geen grote daden zonder geestdrift.

In het gebed ontwaakt die geestdrift voor het allerhoogste wat een mens hier op aarde kan bereiken: het offer van zichzelf, eigen heiliging uit liefde tot God en Jezus Christus.

_O God, die ook mij tot heiligheid en tot innige vertrouwelijkheid met U hebt geroepen, geef mij de genade U in mijn volhardend gebed dagelijks meer te ontmoeten en te beminnen. Amen._
