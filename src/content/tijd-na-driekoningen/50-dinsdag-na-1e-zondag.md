---
path: /50
title: '50: DINSDAG NA DE 1e ZONDAG'
tag: tijd-na-driekoningen
content: ../styling.md
sortIndex: 50
---

## In de wereld van vandaag

Het kan wel niet anders of bij de tegenwoordige complicaties in het sociale, het kerkelijke, het politieke leven (om alleen deze aspecten te noemen) verlangt de mens van vandaag naar een zekere vereenvoudiging. Er is terecht een psychische behoefte aan meer eenvoud meer overzichtelijkheid omtrent de houding die ons past en die we ook wel _willen_ aannemen. Anderzijds is er ook behoefte aan inzicht in de achtergrond van de dingen, ook in de achtergrond van ons persoonlijk leven dat wil zeggen van ons denken en doen, van ons verschijnen en optreden.

1\. Wie iets karakteristieks wil signaleren over de nieuwe katholieke, de nieuwe sociale levenshouding zal mogen opmerken dat gelukkig steeds meer het idee veld wint hoe ieder van ons een eigen en onvervangbare opdracht van de Schepper te vervullen heeft gekregen. Dat brengt dus verantwoordelijkheid mee, het dwingt tot eerlijke bezinning op die levenstaak.

Wat heb ik speciaal in dit leven te doen? Wat verwachten de mensen van mij, en vooral wat verwacht God van mij?

Wij behoren midden in het leven te staan met een grote belangstelling en een grote liefde. Het is niet zo dat het leven zonder meer aan ons voorbij loopt of raast: wij zijn zelf een levend deel van onze tijd, wij maken _de tijd_, zoals we ook de Kerk zijn, _de Kerk_ maken, door wat wij zijn en doen. De Kerk staat immers in de tijd, en heeft, al is zij een goddelijke stichting, een menselijke vorm nodig.

Het ligt dus voor de hand dat wij het als een ereplicht zullen zien en ook ervaren, als bewogen mensen midden in onze tijd te staan en gaarne mede verantwoordelijk te zijn om vorm te geven aan onze Kerk van vandaag, aan de maatschappij waarin wij zelf nu leven.

Er is ongetwijfeld een grote openheid nodig in onze katholieke mentaliteit. Dat er tevens een diepe geslotenheid in ons is, met andere woorden dat wij diep in ons de kostbare, onaantastbare waarheid dragen van ons heilig geloof en de genade van onze intieme, persoonlijke verhouding tot God, spreekt van zelf.

Maar de openheid ontbreekt ons nog vaak geheel of gedeeltelijk. Toch, zij kan niet gemist worden. Ons past een groeiende, een intens levende, bewogenheid en gevoeligheid om de hele Kerk; een warme zorg voor de wereldkerk, bekommernis om de noden achter het ijzeren gordijn... en elders.

Wij dragen mede verantwoordelijkheid voor de hereniging van allen die in Christus geloven; het past ons mee te gaan met de liturgische vernieuwingen en die, volgens de wens van het kerkelijk gezag, naar vermogen in onze opvattingen te integreren en dus in de praktijk te plaatsen van ons geloofsleven.

En misschien zijn we nog achter in de waardering voor de heilige schrift. Lezen wij de bijbel, mediteren wij uit boeken die bij voorkeur de bijbel als grondslag en bron van hun beschouwingen nemen? Openheid is nodig ook in de opvoeding, waar het in wijsheid begrijpen en aanvaarden van de jonge mens zo belangrijk is.

De natuur van de mens is niet veranderd, maar vele opvattingen zijn het wel; de wijze om jonge mensen te benaderen en ze geleidelijk en tactisch tot volwassenheid te voeren is nu anders dan ze vroeger was. Opvoeden is onder andere: er bij zijn met liefdevolle zorg, niet bruskeren of forceren, maar leiding geven. Leiding wordt aanvaard als wij zelf trachten steeds vollediger en aantrekkelijker mens te zijn. Dan worden onze overtuigingen zo gemakkelijk door de jonge mens overgenomen: wij behoren de harten eerst te winnen voor we de geesten leiding kunnen geven.

Als we ten volle onze geloofsovertuiging tot haar recht willen doen komen is openheid onmisbaar. In zake kunst en cultuur mogen we niet alles wat nieuw is van ons afschuiven als onbegrijpelijk of zinloos. Alle menselijke begaafdheden komen van de Schepper; pas als wij midden in de wetenschappelijke, culturele, religieuze verworvenheden of verschijningsvormen van onze tijd staan, zullen wij mede beïnvloeden, vormen en richting geven. Alles gaat dan mee in de grote stroom: naar God. (vgl. T. Govaert-Halkes, De Linie, 11 april 1959)

2\. En wat is dan de min of meer geheime achtergrond van dit alles, de geslotenheid tegenover de openheid?

Er is in ieder van ons een diepte die niemand betreedt, het is onze persoonlijke, uiterst individuele verhouding tot God. Het zou onjuist zijn zich zo in het maatschappelijke, in het collectieve te verliezen, dat het eigen inwendig leven geen kans tot groei en bloei meer krijgt. Juist in ons intiemst contact met Jezus Christus, vindt de eigen verantwoordelijkheid meer reliëf; daar worden wij ons meer bewust van onze kracht die in God zelf gelegen is en in de genade, die Hij ons geeft.

_Gij moet u vernieuwen naar de inwendige geest,_ zegt St. Paulus. (Ef. 4:23) Het gesprek met Hem geeft licht en moed, ook als het uitwendig leven zware eisen stelt. _Gedraagt u ook als kinderen van het licht; want de vrucht van het licht bestaat in allerlei goedheid, gerechtigheid en waarheid; onderzoekt wat welbehaaglijk is aan de Heer._ (Ef. 5:8-10) Systematische stilte en ingekeerdheid voert tot gebed; gebed leidt tot liefdevolle omgang met God, grondslag van een vruchtbaar leven.
