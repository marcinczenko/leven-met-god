---
path: /78
title: '78: DINSDAG NA DE 5e ZONDAG'
tag: tijd-na-driekoningen
content: ../styling.md
sortIndex: 78
---

## Herdenking van mijn doopsel I

Door het doopsel zijn wij ingetreden in de katholieke Kerk, zijn wij één geworden met Jezus Christus. Door een biezonder, onuitwisbaar merkteken zijn wij getekend: wij behoren Hem toe. De heilige Drieëenheid neemt in werkelijke zin haar intrek in de ziel van een nieuwgedoopte die door de deelname aan het goddelijk leven geheiligd is en inderdaad herboren tot een nieuw leven.

1\. Wij zullen God nooit genoeg kunnen danken voor de weldaad van ons doopsel. In ons is tot waarheid en tot werkelijkheid geworden wat in het oude en in het nieuwe verbond was voorzegd: _Ik zal u besprenkelen met zuiver water; dan zult gij gereinigd worden van al uw vlekken._ (Ezech. 36:25) _Ik,_ zo zegt Johannes de Voorloper, _ik doop u met water tot bekering, maar die na mij komen zal, is machtiger dan ik... Hij zal u dopen met de heilige Geest en met vuur._ (Matt. 3:11)

Vanaf de dag van ons doopsel zijn wij een tempel, een waarachtig heiligdom. De nieuwe levenskiem in ons vraagt beschutting en zoekt naar wasdom. Het is een begin van goddelijk leven dat uitgroeit, zo wij willen, tot goddelijke intimiteit, tot de onzegbare vriendschap tussen de ziel en haar God. _Zo iemand niet geboren wordt uit water en Geest, kan hij niet ingaan in het koninkrijk Gods._ (Joh. 3:5)

_Gij zijt rein gewassen, gij zijt geheiligd, gij zijt gerechtvaardigd in de naam van de Heer Jezus Christus en door de Geest van onze God._ (I Kor. 6:11) Dit doopsel is een voorrecht en een hoge uitverkiezing. Het leidt ons binnen in een nieuwe gemeenschap. Maar alle adel verplicht. Wij zijn nu aan nieuwe wetten gebonden en tot hoger leven geroepen. Alles in ons moet iets meekrijgen van die nieuwe, inwendige gloed en glans; ons denken en streven ligt hoger, alles wat wij zeggen en doen ademt iets van de geur van Christus. Wij zijn getekend voor God als kinderen van God: ons voorbeeld op aarde onder de mensen mag daarvan getuigen.

2\. Bij het doopsel wordt ons door de priester gezegd: _ontvang het teken van het kruis op voorhoofd en hart, aanvaard in geloof de goddelijke geboden en blijf zo, dat gij voortaan een tempel zijt van God_.

De heiliging wordt aangeduid, wij dragen het zegel van God en het teken van Christus. Van ons wordt verwacht dat wij onszelf als een heilige tempel bewaren.

Op een verheven wijze weet Paulus de diepe betekenis, de draadwijdte van dit doopsel, samen te vatten en het als een kort geheel van christelijke heiligingsleer zijn gelovigen voor te leggen.

_Of weet gij niet, dat wij allen die gedoopt zijn tot de gemeenschap met Christus Jezus, dat wij gedoopt zijn tot de gemeenschap met zijn dood?_... Er is dus eenheid met Christus... in leven en sterven. Wij sterven aan iets, wij doen voorgoed van iets afstand en nu op een plechtige wijze: wij verzaken aan alles wat tegen Christus in gaat. Het is dus een afzwering van alle dwaling, van alle onwaarheid en leugen en een afwijzen van alles wat onrein en zondig is, wat strijdt met Jezus' leer in het evangelie.

_In die gemeenschap met zijn dood,_ zo gaat de apostel verder, _zijn wij dus begraven met Hem door het doopsel, opdat ook wij een __nieuw leven zouden leiden__, zoals Christus door de glorie van de Vader uit de doden is opgewekt._ Het nieuwe leven, is het verrezen leven. Verrezen uit de zonde, leven wij nu het leven van Christus, met Hem verenigd, tot eer van de Vader.

_Want wanneer wij met Hem zijn samengegroeid, door het beeld van zijn dood dan zullen wij het ook zijn door dat van zijn verrijzenis. Dit weten wij: onze oude mens is gekruisigd met Hem, opdat het zondige lichaam ten onder zou worden gebracht en wij niet langer slaven van de zonde zouden zijn; want wie dood is, is vrijgemaakt van de zonde. Welnu, zijn wij met Christus gestorven, dan geloven we ook dat wij met Hem zullen leven._ (Rom. 6:3-8)

Wij zullen leven met Hem. Dat is de betekenis van het doopsel. Leven met Hem hier op aarde door genade en deugd, in liefde en vriendschap met Jezus. Leven met Hem, hiernamaals in de heerlijkheid van het onsterfelijk geluk.

_Ik dank U, Heer, voor mijn heilig doopsel: help mij het goddelijk leven in mij bewaren en door gebed en deugd, vooral door liefde tot U, dat leven tot hoge ontwikkeling en vruchtbaarheid op te voeren. Amen._
