---
path: /56
title: '56: MAANDAG NA DE 2e ZONDAG'
tag: tijd-na-driekoningen
content: ../styling.md
sortIndex: 56
---

## De heilige Schrift

Wij plegen nog steeds zo weinig te denken aan de waardevolle woorden van God. Daar, in de schrift, ligt voor ons het richtsnoer voor ons leven, de troost in de droefheid en het licht in de duisternis. De heilige schrift (dat betekent God, die tot ons spreekt), bevat voor ons de wijsheid, de liefde, de aansporing. Dat alles hebben wij nodig om gelukkig te kunnen zijn en de weg door het
leven te vinden.

1\. _Wij danken God, die ons de heilige schrift heeft gegeven,_ zegt Augustinus; _weest niet blind in de glans van dit licht._ _De heilige schrift,_ aldus Hieronymus, _is de rijkdom van Christus._ Wie dikwijls de schrift ter hand neemt, of enkele van haar woorden aandachtig en eerbiedig leest, komt onder de indruk van een meer dan menselijke wijsheid. Hier spreekt inderdaad God. Hier is voedsel en licht te vinden, ook voor de eenvoudige zielen.

God heeft ons vele middelen gegeven die ons zouden helpen bij het bereiken van ons heil: de schrift is een van die middelen, maar één met een heel, heel biezonder karakter. Wij kunnen op ieder willekeurig ogenblik haar ter hand nemen, lezen, overdenken; dat is: inwendig luisteren, en zo het contact met God vinden. Hij leidt ons door die goddelijke woorden. Zijn Geest is daarin werkzaam; Hij drijft ons aan, Hij wekt ons op, Hij geeft ons daar het nieuwe licht dat wij nu behoeven.

_Het karakter van de heilige schriften is geneeskrachtige eenvoud van wonderbare diepte. De heilige schrift voert een taal, die in haar verhevenheid met de trotse geesten spot, in haar diepte de denkers tot eerbied dwingt, door haar waarheid aan de grote zielen verkwikking, door haar gemeenzaamheid aan de kleinen voedsel geeft._ (Augustinus)

Zo spreken de grootste geesten van alle tijden. Zij hebben de rijkdom van Gods woord ontdekt: zij hebben daarin Gods liefde gelezen, zij hebben uit de schrift een wonderlijke troost geput.

Reeds de heilige Paulus wijst zijn gelovigen op deze biezondere gave van God: _alles toch wat vroeger geschreven werd, is tot onze onderrichting geschreven, opdat wij hoop zouden verkrijgen door het geduld en de vertroosting die de schriften ons bieden_. (Rom. 15:4)

2\. Het is vanzelfsprekend dat zeer veel van de wijding, van de troost en het licht dat de heilige schrift voor ons bevat, slechts tot ons doordringt als wij zelf op de juiste wijze dit woord van God benaderen.

_Geest van geloof_ is het eerste wat de heilige Geest verwacht in iemand die zegt de goddelijke woorden in zich te willen opnemen. Dat is dus een geest van nederigheid, van kinderlijke ontvankelijkheid. God dringt niet door tot de diepte van ons hart, als wij ons zelf voor Hem sluiten. Alle trots en eigenwaan sluit het hart af voor de Heer.

Men behoort dus te verlangen naar _onderrichting_; naar _terechtwijzing_ zelfs om zich door God te _laten opvoeden_. Men kan immers niemand anders met zoveel veiligheid deze taak in handen geven.

_De gehele schrift is door God ingegeven, en is nuttig tot onderrichting, weerlegging, terechtwijzing en opvoeding in de gerechtigheid; opdat de man Gods daardoor volmaakt zou worden,_ zegt Paulus. (2 Tim. 3:16,17)

Hoe meer men tracht op het geestelijke en goddelijke afgestemd te zijn, des te begeriger zal men luisteren naar Gods woord. Er is dus ook een zekere mate van _inwendige vrijheid_, van _reinheid_
en _onthechting_ nodig. Men luistert het gemakkelijkst naar personen met wie men het reeds eens is, vooral naar hen die men liefheeft. _Uit ons hemels vaderland hebben wij brieven gekregen: dat zijn de heilige schriften die ons vermanen, om een goed leven te leiden._ (August.)

_Mijn God, ik dank U voor uw brief uit de hemel. Ik wil die aandachtig lezen en herlezen; ik zal trachten te ontdekken en te proeven wat Gij daar in speciaal voor mij hebt neergeschreven. Zend mij uw licht opdat ik deze woorden mag lezen in en door dezelfde Geest die ze voor mij aan de gewijde schrijvers heeft ingegeven. Amen._
