---
path: /58
title: '58: WOENSDAG NA DE 2e ZONDAG'
tag: tijd-na-driekoningen
content: ../styling.md
sortIndex: 58
---

## Heer ik geloof, help mijn ongeloof

Een vader uit de menigte die Jezus aanhoorde, vroeg Hem met aandrang, dat Hij toch zijn zoon zou genezen. _Indien het U mogelijk is, help ons dan uit medelijden met ons!_ Jezus keerde zich met enige verwondering tot de vader van de zieke knaap met de woorden: _Hoe; indien het U mogelijk is? Alles is mogelijk voor hem die gelooft._ Aanstonds riep de vader onder tranen uit: _Ik geloof, kom mijn ongeloof te hulp._ Toen genas Jezus de knaap en de vader ontving met vreugde zijn enig kind behouden terug. (Luk. 9:13-26)

Later vroegen de leerlingen aan Jezus waarom zij de duivel niet hadden kunnen uitdrijven. Jezus antwoordde: _om uw gebrek aan geloof. Voorwaar Ik zeg u: als gij geloof hebt als een mosterdzaadje dan zult gij zeggen tot deze berg: ga van hier daar heen en hij zal gaan, en niets zal u onmogelijk zijn_. (Matt. 17:19,20)

1\. Met enige verwondering lezen wij dit verhaal bij de evangelisten. Maar bij nader toezien wordt het ons toch wel duidelijk: de Meester heeft ons deze en zoveel andere lessen van geloof willen geven omdat Hij een volkomen overgave wenst aan zijn waarheid. Hij kwam uit de hemel als onze goddelijke Leraar: is het vreemd dat Hij een werkelijke overgave van ons verwacht? Hij kwam als onze Redder te midden van de verwarring waarin de wereld leeft, te midden van de onrust die leeft in ons eigen hart. Hij wil ons helpen, Hij reikt ons zijn goddelijke hand toe maar... zonder geloof, zonder overgave, zonder vertrouwen van onze kant, kan Hij niets doen.

Met het geloof is het leven en het eeuwig leven verbonden; wie niet gelooft (en dus niet volgens het geloof leeft) veroordeelt zichzelf. _Zoals Mozes de slang ophief in de woestijn, zo moet de Mensenzoon worden verheven; opdat ieder die in Hem gelooft, het eeuwig leven zou hebben. Want zo lief heeft God de wereld gehad, dat Hij zijn eengeboren Zoon heeft gegeven; opdat allen die in Hem geloven, niet verloren zouden gaan, maar het eeuwig leven zouden hebben..._  
_Wie in Hem gelooft, wordt niet geoordeeld; maar wie niet gelooft, is reeds geoordeeld omdat hij niet heeft geloofd in de naam van Gods eengeboren Zoon._ (Joh. 3:14-18)

2\. Nu volgt daaruit voor ieder die op Jezus woorden acht slaat: in de eerste plaats dat Jezus' woorden en dus het geloof in Hem, een kwestie is van leven of dood. _Gods oordeel treft hen die neervallen  in de hoogmoed van het ongeloof,_ zegt Ambrosius, _niet hen die opstaan tot de vrijheid van het geloof._ En elders zegt dezelfde heilige: _wie zonder Christus leeft, staat buiten, als voor de deur van het vaderlijk huis, dakloos op straat_.

_Elk waar geloof moet de wedergeboorte van het leven bewerken._ (Prohászka). Maar men dringt niet tot dat alles door tenzij men _in feite_ ook gelooft, dat wil zeggen zich aan Jezus' woorden overgeeft en dus alle konsekwenties daarvan aanvaardt.

Het geloof nu is een gave van God: Het is zijn groot geschenk. Het is als een geestelijk gezichtsvermogen waardoor wij het bovennatuurlijke mogen zien. _De mens,_ schreef Plato, _mist het oog voor het onzichtbare._ Deze grote gave wordt verkregen door nederigheid en gebed. Bij al het indrukwekkende, het onbereikbare van de bovennatuur, dat wij in het evangelie en in de heiligen ontwaren, verwacht God dat wij eerst één, twee of tien schreden teruggaan om dat te doen wat wel
bereikbaar, en wat wèl doenbaar is. Hij weigert niemand de genade _om te bidden_, om _eigen kleinheid te erkennen_ en om in het besef van volkomen onvermogen te zeggen en te herhalen: _Heer, ik geloof, maar help toch mijn ongeloof!_

_Jezus, ik geloof in U. Ik geloof in uw almacht, want Gij zijt God. Ik geloof in uw goedheid, want Gij zijt uit liefde en medelijden op aarde gekomen. Ik geloof in de kracht van uw genade, want Gij wilt ons redden door de uitstraling van uw barmhartigheid en dat is de genade waarom ik U nederig bid. Amen._
