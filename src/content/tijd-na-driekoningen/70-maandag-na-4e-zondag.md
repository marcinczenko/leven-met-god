---
path: /70
title: '70: MAANDAG NA DE 4e ZONDAG'
tag: tijd-na-driekoningen
content: ../styling.md
sortIndex: 70
---

## Wat volgt uit ons kindschap?

Als wij werkelijk kinderen zijn van God, dan heeft de Vader ons zijn schatten gegeven als een erfenis, zo meent Sint Paulus. Wij hebben goddelijke goederen ontvangen op grond van onze uitverkiezing en op grond van onze verheffing.

_En het bewijs dat gij kinderen zijt: God heeft de Geest van zijn Zoon in uw harten gezonden en deze roept: Abba, Vader._ (Gal. 4:6) Bezield door Gods Geest zelf, spreken wij met het volste recht God als Vader aan. Hij is onze Vader, zoals Christus ons leerde; en terecht zien en voelen wij ons als zijn kinderen.

1\. Het allereerste wat wij daardoor ontvingen, is de daadwerkelijke liefde van God, dat wil zeggen _de biezondere liefde van God, waardoor Hij ons als Zijn kinderen bejegent_.

Er is een liefdevolle, hartelijke verhouding ontstaan; wij mogen het leven aanvaarden in blijdschap en vertrouwen. _Wij bezitten reeds het erfdeel_, het is ons gegeven en het komt ons toe. Iedere dag kunnen wij het meer in ons opnemen. _Zijn wij kinderen, dan zijn wij erfgenamen tevens; erfgenamen van God en mede-erfgenamen van Christus._ (Rom. 8:17) Wij delen mede in wat Christus bezit. Ons bezit is God, ons bezit is het koninkrijk, het rijk van God in ons. Wij beleven het in geloof en in liefde. In een voortdurend hoopvol verwachten zien wij uit naar het volledig bezit van het erfdeel in de hemel. Daar groeit ons aards bestaan naar toe, daar worden we dagelijks heen gevoerd door de voorzienigheid en de liefde van de Vader.

_In Christus ook hebben wij het erfdeel verkregen, waartoe wij waren voorbestemd krachtens de beschikking van Hem, die alles tot stand brengt naar het besluit van zijn wil; opdat wij, die eerst op Christus hebben gehoopt, ook zijn glorie zouden mogen loven._ (Ef. 1:11,12)

2\. Te weten dat wij verlost zijn, dit vertrouwvol uitzien naar de toekomst, dit dankbaar en gelukkig aanvaarden van zijn beschermende liefde... geeft voor een groot deel de geest aan, waarin wij het kindschap mogen beleven.

Dagelijks groeit dan de verhouding van liefde en vriendschap tussen God en ons; _vanuit deze diepere verhouding zien wij de wereld en de mensen als geschenk van zijn liefde_. _Het christelijk geloof is de godsdienst van de persoonlijke vriendschap tussen God en zijn schepsel, de godsdienst van het goddelijk kindschap van de mens; en de sacramenten - het doopsel in de eerste plaats - zijn om zo te zeggen de kanalen, die aan de mens dit nieuwe bestaan, dit mysterievolle leven meedelen._ (Pius XII)

De konsekwentie van het kindschap dat ligt vastgelegd in de deelname van het goddelijk leven, is een blij aanvaarden van wat Gods vaderlijke tederheid iedere dag ons geeft; ze is ook een dagelijks streven naar vergeestelijking en vergoddelijking.

_Hij, die terwille van u mens werd, heeft u geroepen, om niet meer mens te blijven. God wil u tot een god maken, niet naar de natuur, zoals de eengeboren Zoon, maar door zijn genade, door aanneming als kind._ (S. Aug.)

_Het erfdeel van God is het eeuwige leven,_ zegt Sint Thomas; _het eeuwige leven komt de mens toe in zoverre hij kind van God is en dat wordt hij doordat hij gelijkvormig wordt aan Christus._

Dit alles vraagt van ons herhaalde bezinning en een persoonlijk pogen tot begrip en medewerking. Het kindschap stelt zijn eisen: overgave en liefde; en daarnaast een volhardend pogen om steeds meer te worden zoals Hij ons zien wil.

_God, geef ons in uw grote goedheid, de blijdschap van uw kinderen; geef ons de kracht die deugd en die geestelijke schoonheid te veroveren en te behouden, die U het meest tot glorie strekken. Amen._
