---
path: /67
title: '67: VRIJDAG NA DE 3e ZONDAG'
tag: tijd-na-driekoningen
content: ../styling.md
sortIndex: 67
---

## De levende God

Als God, de almachtige leeft en alles van Hem afhankelijk is, behoor ik voor Hem tijdens mijn leven een grote plaats in te ruimen. Hij is mijn oorsprong en mijn laatste doel: het zou dus vreemd zijn als ik niet voortdurend rekening met Hem hield. Hij onderhoudt mij en is altijd bij mij, Hij draagt in zich (Hij alleen) het geheim van het waar geluk... Hij bevat alle wijsheid, wetenschap en kennis... Hij is vol van een eeuwige rust die allen mede genieten die van Hem, met Hem, voor Hem en in Hem leven.

Het is dus van belang dat ik over God nadenk. _Hij is liefde,_ zegt Sint Jan, en Hij is Vader, Zoon en heilige Geest. Hij openbaart zich in Jezus Christus en op een andere wijze in alles wat bestaat en getuigenis aflegt van zijn grondeloos wezen: van zijn oneindige goedheid en wijsheid.

1\. _Jahweh is de waarachtige God, de levende God, de eeuwige Koning._ (Jer. 10:10) _Mijn hart en mijn lichaam heffen een jubelzang aan voor de levende God._ (Ps. 83) _Mijn ziel dorst naar God, naar de levende God; wanneer mag ik opgaan en Gods aanschijn aanschouwen?_ (Ps. 41)

Niet zonder reden bidt de Kerk aan het slot van ontelbare gebeden in de liturgie: _Gij die __leeft__ en heerst in de eeuwen der eeuwen, amen._

God is immers de levende God, Hij is het leven en alle leven komt van Hem. _Er bestaat geen leven,_ zegt Augustinus, _dat niet uit God is. God is de volheid van het leven, waaruit de anderen leven, zolang zij leven._ Daarom is er voor ons zonder God geen leven mogelijk. Maar ook het geluk, het genieten van het leven, de vruchtbaarheid en de schoonheid van het leven, het diepere leven en het eeuwige leven, zijn niet mogelijk zonder een vertrouwelijke eenheid met Hem. Het contact met Hem bevrijdt en verheft, omdat het liefdevol samenzijn met Hem beantwoordt aan de diepste behoefte van ons innerlijk zijn. Het leven van vriendschap met God hier op aarde bereidt ons voor op het één worden in geluk met Hem in de hemel.

_God is Hij voor wie alles leeft; niets wat leven moet, sterft voor Hem; alles wat leven kan, ontvangt volheid van leven in Hem._ (Guardini)

2\. Wij vinden God door Jezus Christus, die voor ons mens werd om ons God te tonen. Het is dus van belang deze weg die God heeft gewezen, te bewandelen. Intimiteit met Christus voert tot eenheid met God. _De genade van de Heer Jezus Christus, de liefde van God en de gemeenschap van de heilige Geest zij met u allen._ (2 Kor. 13:13) Het mag wel een grote vreugde voor ons zijn, dat wij zo gemakkelijk Christus kunnen kennen door het geloof en het evangelie en door de genade zo gemakkelijk kunnen worden opgevoerd. Christus is te benaderen op allerlei wijze: Hij vergoddelijkt ons door de heilige Geest; Hij is het ook die ons tot de Vader brengt.

_God, die ons en u onwankelbaar aan Christus bindt en ons heeft gezalfd, Hij heeft ook zijn zegel op ons gedrukt en de waarborg van de Geest in onze harten gelegd._ (2 Kor. 1:21,22)

Dit vraagt geloof; maar geloof leidt tot inzicht. _Hoe meer wij ons gevoed hebben uit het geloof, hoe rijker wij worden aan begrip._ (Anselmus)

God vinden in Christus is het christelijk leven, maar wij ontmoeten God ook dagelijks _in alles wat wij zien en bij alles wat wij doen_. Als God alles heeft geschapen en alles in stand houdt; als God is, daar waar Hij werkt, kunnen wij voortdurend bij Hem zijn. Alles wordt voor ons aanleiding om met Hem, de levende God, te spreken. Hij leeft in mij, Hij leeft ook buiten mij. Hij is in de natuur, in alle mensen en in alle dingen. Hij verwacht mijn erkenning, mijn aanbidding en mijn liefde. Mijn leven wordt rijk als ik Hem zó zoek en daar vind.

_Bij U is de bron van het leven, in uw licht aanschouwen wij het licht._ (Ps. 35) _Heilig, heilig, heilig is Jahweh der heerscharen; de gehele aarde is vol van zijn glorie._ (Is. 6:3)

_Mijn God, ik geloof in U; ik aanbid U; ik heb U lief met heel mijn wezen. Ik erken U in Jezus, uw enige Zoon, onze Heer; door Hem hoop ik steeds meer tot U te mogen komen. Leer mij, U in mijn dagelijks leven te zien; in alle dingen en in alle mensen, opdat ik nooit zonder aansporing zou zijn U mijn liefde te zeggen. Amen._
