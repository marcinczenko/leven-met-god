---
path: /81
title: '81: VRIJDAG NA DE 5e ZONDAG'
tag: tijd-na-driekoningen
content: ../styling.md
sortIndex: 81
---

## Mens en gemeenschap II

Wij hebben allen een taak in de gemeenschap waartoe wij behoren. Een heel biezondere taak in het gezin... een heel biezondere taak in de kloostergemeenschap...

Haast niemand die niet een eigen opdracht kreeg ten bate van de mensen. De priester werd uitgekozen, opgevoed en gewijd opdat hij zich zou geven als herder aan de kudde... met grote goedheid, belangeloosheid en zieleijver. Hier sluit voortdurend de natuur onmiddellijk aan bij de bovennatuur. Ons wordt gevraagd onze natuurlijke plaats als vader of moeder in het gezin in te nemen, maar ook onze taak, die een bestuursfunctie, een opvoedende of een docerende taak kan zijn, te vervullen in christelijke geest, dus in het bewustzijn dat wij daarmede de gemeenschap, de Kerk van Christus, het belang van de zielen en Gods eigen eer dienen.

Onze taak dient voortdurend geheiligd te worden door Gods genade en onze zuivere mening.

1\. Het kan ons soms toeschijnen alsof wij ons voor de gemeenschap moeten offeren. Het is mogelijk en het komt vaak voor. Maar bedenken wij wel hoeveel wij zelf van die gemeenschap hebben ontvangen en nog voortdurend blijven ontvangen. Er zijn maar weinig invloeden die zo sterk en zo normaal-sanerend voor de menselijke psyche zijn, als de omgang met anderen. Waar de omgang (met toewijding en hartelijke belangstelling) steunt op christelijke beginselen, helpt hij de persoonlijkheid groeien en veel inwendige moeilijkheden vergeten. Juist de omgang met anderen leert initiatief nemen om te helpen of iets goeds tot stand te brengen voor de gemeenschap; hij dwingt ons haast, ons zelf bouwsteen te laten zijn in het grote geheel. Zo heeft God het gewild in de natuur van de mens; zo heeft Christus het gewenst bij de inrichting van zijn Kerk.

_Want zoals het lichaam één is, ofschoon het veel leden heeft en van de andere kant al de leden van het lichaam, hoe talrijk ook, één lichaam vormen, zo ook Christus._ (Kor. 12:2)

Wij zijn onderling van elkaar afhankelijk. Wij hebben een roeping en een taak te vervullen in de gemeenschap. Wij zijn uitgekozen en bestemd om aan onze medemensen veel goed te doen. _Dat is onze taak_, die naar de omstandigheden allerlei vormen kan aannemen, maar die altijd bedoelt: anderen te helpen en te steunen, onszelf aan onszelf te onttrekken en ons te verenigen met Christus.

2\. Dáár ligt dus de hoge waarde van onze gemeenschapszin en van ons werk ten bate van de gemeenschap. Hierdoor groeien wij naar God toe en worden wij steeds meer van al onze gebreken vrijgemaakt. Dit is de heilige roeping voor ieder van ons: een dienende functie te vervullen in het Lichaam van Christus.

_Allen toch, joden of heidenen, slaven of vrijen, allen zijn wij in één Geest tot één lichaam gedoopt en allen zijn wij met één Geest gedrenkt._ (1 Kor. 12:13) Onze eenheid is dus door God gewild en daarom is onze onderlinge afhankelijkheid en het onderling hulpbetoon door Hem gewild. Het is de meest voor de hand liggende weg tot ontplooiing van onze vermogens, tot verheffing van ons levenspeil.

En hierbij staan wij voortdurend onder de werking en de invloed van de heilige Geest zonder wie wij niets goeds tot stand kunnen brengen.

_Niemand kan zeggen: Heer Jezus, dan door de heilige Geest._ (Kor. 12:3) _Er is verscheidenheid van genadegaven, maar er is slechts een Geest._ (1 Kor. 12:4)

_Leer mij, Jezus, mijn roeping te erkennen in de volkomen toewijding aan mijn medemensen, zoals Gij die van mij verwacht. Leer mij steeds meer offervaardig, welwillend, vriendelijk en belangstellend zijn, opdat ik daardoor meer uw beeld moge weergeven en leven volgens uw bedoeling in ware en zuivere gemeenschap die geïnspireerd wordt door de liefde. Amen._
