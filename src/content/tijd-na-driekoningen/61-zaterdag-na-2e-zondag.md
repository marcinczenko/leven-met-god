---
path: /61
title: '61: ZATERDAG NA DE 2e ZONDAG'
tag: tijd-na-driekoningen
content: ../styling.md
sortIndex: 61
---

## Christelijk leven

Een van de kenmerken van waarachtig christelijk leven in de zin van _navolging van Christus_, zal altijd wel zijn de grote goedheid en belangstelling voor andere mensen.

_Andere mensen,_ dat zijn al onze medemensen, ongeacht rang, stand of leeftijd. Van christelijk standpunt uit behoren allen in hoge mate te worden geacht en gerespecteerd, ook in hun persoonlijkheid, in hun overtuiging, in hun werk en in hun goederen.

_Een nieuw gebod geef Ik u: bemint elkander; zoals Ik u heb liefgehad, zo moet ook gij elkander beminnen. Hieraan zullen allen erkennen dat gij mijn leerlingen zijt, wanneer gij elkander liefhebt._ (Joh. 13:34,35)

1\. _Weest blij met de blijden, weent met de wenenden, weest eensgezind onder elkander._ (Rom. 12:15,16) (Epistel van verleden zondag)

Zich aanpassen aan anderen, doen tegenover anderen wat _zij_ ons graag zien doen, spreken over _hun_ onderwerp, (dat is: over datgene wat hen biezonder interesseert...), het is een eerste wet van wellevendheid, het is vooral beoefening van de christelijke naastenliefde. Want de christelijke liefde volgt een dergelijke handelwijze niet uit een geheim egoïsme, uit een verborgen berekening, maar uit _liefde tot Jezus Christus_.

Anderen terwille zijn, anderen helpen, belangstelling tonen voor hun moeilijkheden, trachten daarvoor een oplossing te vinden, dat is naar het woord des Heren elkander liefhebben _zoals Hij ons bemind heeft_. Want Hij heeft alles voor ons over gehad. Misschien zou het goed zijn ons van tijd tot tijd weer te herinneren, wat Hij, de grootste Leraar van de liefde, als hoogste liefdesuiting ziet.

_Niemand heeft groter liefde dan hij, __die zijn leven voor zijn vrienden geeft__._ (Joh. 15:13) Zó ver worden wij uitgenodigd Hem te volgen. Er is geen sprake van dat iedere dag ons leven wordt bedreigd. Maar als wij ons in die offervaardige gesteldheid brengen zelfs ons leven te willen geven (ter liefde van Jezus Christus), zal onze naastenliefde wonderbaar snel groeien in omvang en in diepte.

Dan zullen wij niet gaarne meer een dienst ontlopen; dan zullen wij er op uit zijn ons voortdurend aan anderen aan te passen om te zeggen en te doen (zonder de waarheid geweld te doen) wat hen blij maakt en tot voordeel is.

_Eensgezind zijn onder elkander,_ kan ons veel moeite kosten. Wij menen (soms ten onrechte) dat onze mening de enig ware is, dat wij ons zeker niet vergissen. Misschien belet het ons, belangstellend naar anderen te luisteren en al horend te onderzoeken of niet daar de waarheid schuilt.

Het is een kunst van de perfecte omgangsvormen, aandachtig te kunnen luisteren naar wat anderen zeggen en met hen mee te denken, te treden in hun gedachtengang. Het is evenzeer een kunst eigen ongelijk te bekennen als men zich vergist heeft. Maar het is vooral een bewijs van naastenliefde als men ter liefde van de goddelijke Meester gaarne anderen aanhoort, door hen onderricht wil worden en hun mening en gevoelen wil waarderen.

2\. _Weest niet hooghartig, maar daalt tot de eenvoudige af; wordt niet wijs in eigen oog._ Hooghartigheid is bijna altijd kwetsend. En wie hooghartig is? ziet doorgaans niet dat hij zijn doel niet bereikt, namelijk door anderen geëerd en ontzien te worden en hij bemerkt ook niet dat men heimelijk om hem lacht. Hooghartigheid wordt nooit geaccepteerd. Zij is ook onchristelijk: zij is in strijd met de liefde die Jezus ons leert. Hij wil dat wij afdalen, eenvoudig zijn, en niet eigenwijs. Wie zichzelf boven anderen stelt, begaat zo goed als altijd een vergissing. Misschien overtreft hij anderen in dat bepaalde punt, maar anderen zijn zijn meerderen in vele andere dingen: en hij vergeet dat. Trots is het gemeenste vergif voor de volmaaktheid. Ijdelheid is gewoonlijk dwaas. Ingenomenheid met zichzelf doet bijna zeker de naastenliefde geweld aan.

_O Jezus, nederig en zachtmoedig van hart, leer mijn hart te zijn zoals het uwe was en zoals het uwe nog altijd.is. Leer mij bescheiden denken en spreken; help mij veel goedheid te tonen voor anderen. Help mij de naastenliefde tot in haar hoogste vorm, en in de grootste belangeloosheid te beoefenen uit liefde tot U. Amen._
