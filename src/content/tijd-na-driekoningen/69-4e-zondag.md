---
path: /69
title: '69: 4e ZONDAG NA DRIEKONINGEN'
tag: tijd-na-driekoningen
content: ../styling.md
sortIndex: 69
---

## Vertrouwen

_Op zekere dag ging Hij met Zijn leerlingen in een boot en zeide tot hen: laat ons oversteken naar de andere oever. Toen lieten zij de menigte gaan en namen Hem mee..._ (Mark. 4:36)

Zeer dikwijls geeft de goddelijke Leraar zijn apostelen en ons allen een les in het vertrouwen. Uit die herhaalde beklemtoning zouden wij reeds kunnen opmaken dat wij de aansporing tot vertrouwen dringend nodig hebben, maar het leven zelf geeft ons door ervaring het inzicht, hoe moeilijk het ons valt volkomen op God te vertrouwen en ons werkelijk op Hem te verlaten.

1\. Het is alsof Jezus zijn leerlingen in zeer moeilijke omstandigheden brengt. En inderdaad heeft Hij die storm gezien en gewild, want Hij wilde ons allen leren in welke mate wij Hem kunnen vertrouwen en hoe zeer Hij daarop rekent.

_Zij staken van wal en onder de vaart sliep Hij in. Maar een hevige storm brak los op het meer, zij kregen water binnen en liepen gevaar._

Wat een angstig uur! En de meester was nog wel bij hen. Was het niet een beproeving voor hun geloof en tevens voor hun vertrouwen! Zouden zij nu toch vergaan? Zij hadden zoveel wonderen van Hem gezien, zij hadden met stomme verbazing geluisterd naar zijn woorden, zij hadden geloofd... en nu! De golven sloegen over de boot heen, vertelt Matteus, maar _Hij sliep._ (8:24)

Na een korte discussie hebben zij het dan toch maar gewaagd Hem te wekken, het was als een uiterst beroep op zijn vriendschap en zij voelden dat er een zeker wantrouwen in lag. Ze gingen naar Hem toe, wekten Hem en zeiden: _Meester, we vergaan._ Dan gebeurt het ongelooflijke, zij hebben er niet naast gegrepen; Hij liet hen niet langer in angst, Hij bleek inderdaad, zoals steeds, de hachelijke situatie onmiddellijk meester te zijn. _Toen stond hij op en gebood aan de wind en de golven; ze bedaarden en het werd stil._

_Hij gebood aan de wind,_ zegt Markus (4:39), en sprak tot het meer: zwijg, wees stil. De wind ging liggen en het werd heel stil; of met de woorden van een andere evangelist: _er ontstond een grote kalmte_. (Matt. 8:26)

2\. Alles is aan Hem onderworpen, de storm op zee, de machten en krachten van de natuur zowel als van de gehele geestelijke wereld. Alles is Hem onderdanig, Hij is de opperste Souverein. En juist Hij draagt zorg voor ons op grond van zijn goddelijke, zijn oneindige liefde. Hij volgt ons, Hij vergeet ons niet, ook niet als het stormt, of als er gevaren dreigen. _Kan een moeder wel haar kind vergeten?... En als zij het zou vergeten... _Ik zal u niet vergeten... Ik heb u geschreven in de palm van mijn handen._ Wat een onvergelijkelijke, wat een onvergetelijke woorden.

Hij blijkt dus een vertrouwen te wensen. Hij kan ons niet naar zich toe halen, ons helpen en heiligen, als wij maar eeuwig in onze moeilijkheden rondtobben, zonder een blik naar boven. Hij verwacht zelfs veel meer, Hij wil onze overgave, een onvoorwaardelijk vertrouwen op zijn liefde, op zijn hart dat altijd zegt, dat het ons bemint. _Maar tot hen zeide Hij: waar is uw geloof? Wat zijt gij bevreesd, kleingelovigen? De mensen waren verbaasd en zeiden: wie is hij toch dat zelfs de winden en het meer Hem gehoorzamen?_ (Matt. 7:26,27)

Ja, wie is Hij toch! Als wij in ons vertrouwen en in onze liefde telkens zijn barmhartigheid bewonderen, als wij stilstaan bij zijn weldaden, ook en vooral bij de weldaden in _ons_ leven, bij datgene wat Hij voor _ons_ deed dan zullen we herhaaldelijk vragen: wie is Hij toch? En op de vraag zal het antwoord als vanzelf volgen: Hij is mens onder de mensen. Hij is degene, die ons met een rusteloze liefde achtervolgt, totdat wij zijn liefde beantwoorden met groot vertrouwen. Dan namelijk, _wanneer gij de mensenzoon omhoog zult hebben geheven, dan zult gij inzien, dat Ik het ben_. (Joh. 8:28)
