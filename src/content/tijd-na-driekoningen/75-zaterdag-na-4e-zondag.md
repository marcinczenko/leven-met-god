---
path: /75
title: '75: ZATERDAG NA DE 4e ZONDAG'
tag: tijd-na-driekoningen
content: ../styling.md
sortIndex: 75
---

## Waarom zou ik bidden?

De bovenstaande vraag impliceert het min of meer aarzelende antwoord: _Ik kan even goed leven zonder gebed_.

In het diepst van ons hart weten wij zeer goed dat wij het gebed niet kunnen missen, omdat wij God tot wie het gebed zich richt, zo nodig hebben. Maar onze menselijke traagheid... de vele, al te vele afleiding, de onontkoombare drukke bezigheden... de daaruit voortvloeiende dorheid, onverschilligheid, het niet - meer - vatbaar zijn voor dat hogere... het brengt ons er toe het gebed soms te vergeten, of te verwaarlozen.

1\. _Het gebed,_ zegt de heilige Alfonsus zeer duidelijk, _is niet alleen nuttig, maar noodzakelijk voor de zaligheid._ Voor de bereiking van ons eeuwig heil dus, kunnen wij het zonder gebed niet stellen. Wij hebben alles van God te verwachten. _Wat hebt gij dat gij niet (van Hem) gekregen hebt?_ vraagt Paulus. _En als dat waar is, waarom gaat gij er dan groot op alsof gij het niet (van Hem) had ontvangen?_ (1 Kor. 4:7)

Alles komt tot ons van en door Gods goedheid; ook al vergeten wij die waarheid dikwijls; ook al doen wij alsof het een zelfverworven kostbaar bezit was, wat wij door _onze_ talenten, _onze_ bekwaamheid, hebben weten te bereiken.

Zou gebed somtijds moeilijk zijn omdat het een zekere mate van nederigheid veronderstelt?

Alles komt van God; en Hij wenst dat wij dit erkennen en... dat wij Hem vragen. Hij schrijft ons dit vragen, dit smeken, zelfs voor: _Vraagt en gij zult verkrijgen._ (Matt. 7:8) Hij raadt ons dit vragen, weer op een andere plaats dringend aan: _Voorwaar, voorwaar Ik zeg u, wat Gij de Vader moogt vragen Hij zal het u geven in mijn naam._ (Joh. 16:23)

Het was een dwaling van Wicleff, veroordeeld door het concilie van Constanz, te zeggen dat het gebed ons allen wordt aangeraden maar voor ons geen verplichting is. Er staat immers geschreven: _men moet altijd bidden_. Er staat niet: het is nuttig of het betaamt ons te bidden.

2\. Het gebed is de weg waarlangs God bij voorkeur zijn genaden en al zijn gunsten geeft. In het gebed blijkt _onze liefde_ voor Hem, daarin betuigen wij ook _onze afhankelijkheid_ van de Allerhoogste.

Zij die hebben uitgemunt in de vurigste liefde, in de grootste offervaardigheid waren door alle tijden heen... de grootste bidders. Als wij dus menen dat onze zaligheid gevaar loopt... laten wij ons herinneren dat wij nog kunnen bidden. Als het werk ons boven het hoofd groeit en wij haast ons zelf niet kunnen zijn... het gebed kalmeert; het doet ons onszelf terugvinden; het geeft nieuwe krachten voor de arbeid. Door het gebed wordt de naastenliefde weer mogelijk (ze lijkt soms onmogelijk). Door het gebed wordt het ideaal weer aantrekkelijk: om alles voor God alleen te mogen doen.

In het gebed vindt de priester weer kracht tot zijn apostolaat... de kloosterling vindt er weer liefde voor het offerend en eenzaam leven; hij vindt er ook weer liefde voor het streven naar waarachtige volmaaktheid.

In het gebed vindt de leke-opvoeder en -opvoedster nieuwe kracht voor de in onze tijd zo zware taak, de kinderen steeds voor te gaan met woord en... voorbeeld.

In het gebed hervinden de echtgenoten de opofferende liefde voor elkander. In het gebed vindt de zieke troost, de verdoolde de waarheid weer. Want... in het gebed luistert God naar zijn geliefde kinderen.

_O God die ons door Jezus hebt geleerd: __vraagt en gij zult verkrijgen__, help ons het gebed standvastig en met veel liefde te beoefenen. Leer ons het gebed zien als een heilige plicht, als een onmisbaar hulpmiddel voor ons eeuwig heil, en vooral als een uiting van ons diep geloof en van onze hartelijke liefde voor U. Amen._
