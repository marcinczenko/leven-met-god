---
path: /47
title: '47: HET OCTAAF VAN DRIEKONINGEN'
tag: tijd-na-driekoningen
content: ../styling.md
sortIndex: 47
---

## Het Doopsel van Jezus in de Jordaan

Vandaag, de octaafdag van Driekoningen, herdenkt de Kerk het doopsel van Jezus Christus in de Jordaan. Dit was het voorbeeld van alle latere doopsels. Maar wat een verschil! Hij neemt alle zonden op zich en boet die uit, maar zelf is Hij onschuldig. Hij was juist Degene die geen doopsel nodig had: geen doopsel als getuigenis van eigen zondigheid en berouw, geen doopsel dat alle schuld zou wegnemen. Hij kende geen zonde en geen schuld. Maar Hij wilde ons zeggen hoe men zich vernedert en Hij wilde ons duidelijk maken met een daad, wat Hij bedoelde door te zeggen: _wie gelooft en gedoopt is, zal zalig worden_. (Mark. 16:16)

1\. _Johannes zag Jezus tot zich komen en hij zeide: zie het Lam Gods dat de zonde van de wereld wegneemt._ Met deze woorden duidt de Voorloper aan dat Jezus de voorspelde Messias is.

Van Hem was voorzegd: _Hij draagt _onze_ kwalen en torst _onze_ smarten;... om _onze_ zonden wordt Hij doorboord, om _onze_ misdaden wordt Hij gebroken..._ (Is. 53:4,5)

Hij is het Lam van God dat voor ons wordt geslacht als zoenoffer en dat daardoor alle schulden boet.

De Kerk laat ons dagelijks driemaal deze woorden tot Christus richten in de Mis: _Lam Gods, dat de zonden van de wereld wegneemt..._

_Deze is het,_ zo gaat Johannes verder, _van wie ik sprak: na mij komt een Man die mij is voorafgegaan; want Hij bestond eerder dan ik. Ook ik kende Hem niet; maar juist daarom kwam ik dopen met water, om Hem aan Israël bekend te maken._ (Joh. 1:30,31)

Johannes kende dus Christus niet als de Messias en de Zoon van God. De Verlosser was op een wonderbare wijze aan Hem bekend gemaakt. Johannes kreeg de duidelijke openbaring over Christus bij het doopsel zelf van de Heer. Want zodra Johannes Christus had gedoopt in de Jordaan, steeg de Zaligmaker uit het water. _En zie de hemelen openden zich en Hij zag de Geest Gods als een duif nederdalen en over Zich neerkomen. En zie een stem uit de hemel sprak: Deze is mijn welbeminde Zoon, in wie Ik mijn welbehagen heb._(Matt. 3:16,17)

Vanaf dat ogenblik wist Johannes dat Jezus de Verlosser was en daarom kon hij Hem aanwijzen als het Lam van God dat de zonden van de wereld wegneemt. Voorbeeld van nederigheid, mens met de mensen, het Lam dat onze zonden draagt, dat is Jezus, de Redder en Zaligmaker van ons allen. Hij heeft ons onmetelijke, onpeilbaar diepe redenen tot groot vertrouwen gegeven. Wij mogen vertrouwen dat ons alles wordt vergeven, dat wij gereinigd worden en kinderen van God zullen zijn door de genade van het heilig doopsel.

2\. Maar de Doper gaat verder met zijn onthullingen en openbaart daarmede ook goddelijke beloften. _Hij die mij zond om met water te dopen, Hij sprak tot mij: op wie gij de Geest ziet nederdalen en rusten, Hij is het die doopt met de heilige Geest. Ik heb het gezien en ik heb getuigd: Hij is de Zoon van God._ (Joh. 1:28-34)

_Hij doopt met de heilige Geest._ Johannes had de grootheid en de rol van de Verlosser reeds aangeduid toen hij gezegd had: ik doop met water, maar midden onder u staat Hij, die gij niet kent. (Joh. 1:26)

Nu openbaarde hij Jezus aan de wereld, met de woorden _Hij is de Zoon van God_. Jezus was door Johannes met water gedoopt, maar zelf zou de Verlosser een doopsel instellen waarbij al de zijnen met de heilige Geest worden gedoopt. _Allen zijt gij gedrenkt met één Geest,_ zegt Paulus. (1 Kor. 12:13.) Wij dragen de heilige Geest in ons door het heilig doopsel dat wij mochten ontvangen. Het is de Heiligmaker die door zijn zeven gaven, door wijsheid, verstand, raad, sterkte, wetenschap, godsvrucht en vreze des Heren ons hier op aarde voorbereidt op de Hemel. Hij is het die voortdurend in ons werkt.

_O Jezus, ik dank U voor uw grote goedheid. Uw doopsel herinnert mij aan uw offervaardigheid als Lam van God, aan uw nederigheid en reinheid._  
_Meer dan ooit wil ik mijn doopsel dat ik van U ontving, waarderen en U daarvoor bedanken. Help mij het onbesmette kleed van dat doopsel, onschuld en heiligheid, eens te dragen tot voor de troon van God. Amen._
