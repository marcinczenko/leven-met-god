---
path: /74
title: '74: VRIJDAG NA DE 4e ZONDAG'
tag: tijd-na-driekoningen
content: ../styling.md
sortIndex: 74
---

## Leven in liefde

Wie niet overtuigd is dat de liefde hoogst belangrijk is voor zijn geestelijke groei, loopt gevaar het meest wezenlijke te verwaarlozen. Beginnende liefde, om met Augustinus te spreken, is beginnende gerechtigheid; toenemende liefde is groei in gerechtigheid, volmaakte liefde is volmaakte heiligheid. Alles hangt dus af van de liefde.

Als de heiligen zeggen dat de liefde de schoonheid is van de ziel, typeert Franciscus van Sales de liefde nog scherper door te zeggen: _de liefde is onder de deugden wat de zon is onder de sterren; zij geeft hun haar schittering en haar schoonheid_.

1\. _De liefde Gods is uitgestort in onze harten door de heilige Geest die ons gegeven is._ (Rom. 5:5) Dat is een zeer troostend woord: wij _bezitten_ de liefde reeds die ons leven zal vullen en hoger opvoeren; wij zijn dus reeds in staat God te behagen en naar een altijd inniger vereniging met Hem te streven. Want ook dit laatste is een vrucht van de liefde. De verdienstelijkheid, dat wil dus zeggen, de innerlijke waarde van ons leven hangt niet af van onze plaats in de wereld, van talenten, prestatie of roem, maar louter en alleen van de liefde waarmede wij voor God geleefd hebben. Ieder bestaan is rijk en zinvol wanneer uit liefde, Gods wil wordt volbracht.

Dit geeft ons te denken over ons eigen leven. De schoonheid, rijkdom en diepte van mijn leven, draag ik dus in mijn handen of juister: in mijn hart. De graad van mijn liefde bepaalt mijn eenheid met God. En naar die eenheid met God zijn wij allen op weg. Daar is alles om begonnen: dat is het volstrekt enige doel. In die eenheid met God ligt de eer die Hij van mij verwacht, daarin ook ligt de graad van het geluk dat ik in de eeuwigheid zal mogen genieten. _Wat het oog niet heeft gezien, wat het oor niet heeft gehoord, wat niet in het hart van een mens is opgekomen, dat heeft God bereid voor wie Hem liefhebben. (1 Kor. 2:9)

2\. Men mag intussen de levensvoorwaarde van de liefde niet uit het oog verliezen. Het is zeer juist gezien als men de liefde wil doen toenemen, door daden van liefde te stellen en de betuigingen van liefde te vermenigvuldigen.

Maar men loopt enigszins gevaar het wezenlijke niet of niet genoeg te zien als men niet streeft naar een grote _zuiverheid_ in de liefde. _Die zuiverheid is onbaatzuchtigheid_.

_De liefde geeft het bezit van God. Zij doet alle eigenbaat vergeten. Zij werpt de mens in de armen van God om God, om de goedheid, de beminnelijkheid, de heiligheid die Hij met oneindige heerlijkheid bezit._ (Smits v. Waesberghe S.J.)

Dit maakt dus de vriendschap met God uit: onze liefde. Alle andere dingen kunnen imitatie zijn, schijn of louter uiterlijkheid; de liefde geeft het diepste wezen van de mens aan God: het eigen hart. Reeds Augustinus merkte op: _iedereen kan het kruisteken maken en iedereen kan amen zeggen; iedereen kan zich laten dopen en naar de Kerk gaan. Maar wat de kinderen van God onderscheidt van de kinderen van de duivel dat is enkel en alleen de liefde_. Die liefde vindt haar eigenlijke sfeer in het vergeten van zichzelf, in het onbaatzuchtig zijn.

_Alles doen uit liefde, laten we zeggen, __proberen__ alles uit liefde tot God te doen._ Deze poging is de beste praktijk, van het inwendig leven. Alles wordt groot en goed in het leven, door de liefde. Het is de liefde die door God telkens weer met nieuwe genade wordt beantwoord, dat betekent dus, bij ieder moment van haar groei.

_De liefde is de eigenlijke genade-capaciteit en bij groei van deze liefde in kracht der genade, verruimt ook de genade-ontvankelijkheid._ (Schillebeeckx.) De liefde is onze grootste troost en tegelijk onze grootste rijkdom. _God liefhebben is een Godsgeschenk,_ zegt Augustinus. Maar wij mogen gelukkig geacht worden als wij werkelijk reeds God beminnen, want: _niemand zou God kunnen beminnen, als hij Hem die hij liefheeft niet reeds droeg in zijn hart_. (Gregorius I)

_Leer mij mijn God, de liefde nog meer te waarderen en er naar te streven, overal en altijd in liefde uit te munten. Ik weet dat ik dan steeds beter aan al uw bedoelingen met mij zal beantwoorden. Amen._
