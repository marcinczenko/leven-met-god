---
path: /54
title: '54: ZATERDAG NA DE 1e ZONDAG'
tag: tijd-na-driekoningen
content: ../styling.md
sortIndex: 54
---

## Wij kunnen het niet

Men hoort herhaaldelijk dat God dingen van ons vraagt waartoe wij niet in staat zijn. Dat wil zeggen, Hij vraagt iets van ons dat wij niet kunnen geven. Hij legt ons een taak op die wij niet kunnen volbrengen.

Er ligt meer waarheid in deze "klacht", dan men wel zou vermoeden.

1\. Wij zijn niet in staat om uit ons zelf enig goed werk te doen, ja zelfs niet om een goede gedachte te hebben.

_Zonder Mij kunt gij niets doen._ (Joh. 15:5) Zoals wij in de natuurlijke orde alle kracht, moed en volharding aan God ontlenen, zo hebben wij in de bovennatuurlijke orde, voortdurend de steun van zijn genade, zijn licht en zijn innerlijke stuwkracht nodig. Wij zijn voor het bovennatuurlijke, uit ons zelf volstrekt machteloos. Het ligt eenvoudig _boven_ ons. _Wij kunnen het niet._

Dit alles wijst duidelijk naar de Bron van alle leven en van alle kracht. Het is een zegen voor ons dat Wij wel genoodzaakt zijn, ons voortdurend tot God te richten. Daardoor wordt de weg gebaand tot nederigheid, tot vertrouwvolle omgang met God.

Juist in onze zwakheid ligt onze kracht, want zij herinnert ons aan de kracht van boven. Uit ons zelf... neen, kunnen wij het niet. Het lijkt wel of onze levenstaak ver boven onze bescheiden vermogens ligt. Wij krijgen het niet klaar, wij halen het niet, zeker niet als wij bedenken tot welk een reinheid en vurige liefde God ons heeft voorbestemd. Maar door Jezus Christus, onze eigenlijke hulp en toevlucht, wordt alles voor ons mogelijk. _Ik kan alles in Hem die mij versterkt,_ zegt Paulus. (Fil. 4:13)

_Door Christus hebben wij dit zelfvertrouwen bij God. Want niet door onszelf, en als door eigen kracht zijn wij in staat iets te bedenken, maar onze geschiktheid is uit God._ (2 Kor. 3:5)

Daarom kon de heilige Filippus Nerius zeggen dat hij wanhoopte aan zichzelf. _God,_ zegt de heilige Augustinus, _wil ons zijn genade geven; maar Hij geeft ze niet tenzij aan hem die er om vraagt_. In het biezonder, zegt dezelfde heilige, geldt dit van de genade der volharding: _deze wordt niet geschonken dan alleen aan hem die ze afbidt_.

2\. Uit dit alles wordt dus wel onze grote nietigheid en onze uiterste afhankelijkheid van, God voor ogen gesteld. Hieruit volgt een duidelijke tweevoudige conclusie.

Als wij aan zoveel zwakheid zijn uitgeleverd, behoren wij God om kracht _te vragen_. _Het voortdurend gebed is voor de mens noodzakelijk,_ zegt Sint Thomas. De goddelijke Meester leerde het ons even onomwonden: _men moet altijd bidden en nooit ophouden_. (Luk. 16:1) Die noodzakelijkheid van het voortdurend gebed wordt een bron van zegen voor ons allen, als wij die noodzakelijkheid nederig erkennen en dus... bidden en blijven bidden.

Daarnaast staat ook het zo weldadig en zo werkdadig middel van het _vertrouwen_. Het vertrouwen eert God en redt onszelf, het vermeerdert de liefde tot Hem en de vreugde in ons hart.

_Hij zal niet toelaten dat gij boven uw krachten bekoord wordt._ (1 Kor. 10:13) Augustinus schrijft: _daar de wet door ons niet kan onderhouden worden zonder de genade, heeft God ons de wet opgelegd om de genade te vragen en dan geeft Hij ons de genade om de wet te volbrengen_. Hij luistert naar ons en Hij staat gereed om ons te helpen.

Samenvattend zegt het concilie van Trente: _God beveelt niets wat onmogelijk is; maar door te bevelen vermaant Hij u te doen wat gij kunt en te vragen wat gij niet kunt en dan helpt Hij u om het te kunnen._

_God, die almachtig zijt en onze goede Vader, heb medelijden met mijn zwakheid en mijn onvermogen. Geef mij de kracht om altijd dat te doen wat Gij van mij vraagt; leer mij een groot vertrouwen te stellen op uw almachtige en steeds behulpzame liefde. Help mij om in mijn leven nooit het gebed te verwaarlozen. Amen._
