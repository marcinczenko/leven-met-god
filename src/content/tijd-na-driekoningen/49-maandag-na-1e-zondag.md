---
path: /49
title: '49: MAANDAG NA DE 1e ZONDAG'
tag: tijd-na-driekoningen
content: ../styling.md
sortIndex: 49
---

## Wat het geloof ons leert

Wij weten hoeveel waarheden ons door de openbaring en meer speciaal door de prediking van Christus zijn bijgebracht. Het is een complex van waarheden dat voor ons een gehele en een zeer aparte levensbeschouwing uitmaakt.

De grote verlichting die Christus ons geeft door het geloof zal ons nooit geheel verlichten, als wij te veel steunen op bijkomstigheden. Velen hechten een te grote waarde aan het uitwendige; dit gebeurt ook in de Kerk en in de eredienst. Anderen zijn te veel uit op het sensationele, of op alles wat wonderbaarlijk is en de zinnen boeit.

1\. Toen de hofbeambte bij Christus kwam en vroeg om de genezing van zijn stervende zoon sprak Christus tot hem en tegelijk tot de omstaanders: _als gij geen tekenen en wonderen ziet gelooft gij niet_. Hij stelde het geloof van de vader op de proef met de woorden: _ga maar naar huis want uw zoon leeft. Hij is weer gezond_. De vader geloofde en Christus deed het wonder voor hem. (Joh. 4:48,51)

Later zal de Zaligmaker aan Thomas zeggen: _Thomas, gij gelooft omdat gij Mij gezien hebt; zalig zijn zij die niet gezien en toch geloofd hebben._ (Joh. 20:29) Daarin ligt immers de verdienste, dat is pas het eigenlijk geloof. DÃ t ook, wordt van ons allen gevraagd: geloven zonder te zien. Als biezondere lofprijzing zegt de schrift van de heilige maagd Maria: _zalig zij die geloofd heeft, want wat haar namens de Heer is gezegd zal worden vervuld_. (Luk. 1:45) Daarom nodigt God ons uit te geloven in zijn voorzienigheid. Zijn voorzienigheid bestuurt de wereld, de loop van de gehele menselijke geschiedenis maar... ook mijn persoonlijk leven. God weet en ziet alles; Hij staat naast mij, Hij woont in mij. Zijn Geest werd mij beloofd en ook gegeven. Zijn goddelijke invloed omringt mij voortdurend, als met een stuwende, dragende en oneindig milde liefde.

In dat geloof mag ik ook mijn lijden zien, mijn persoonlijk, eigen kruis, van welke aard het ook is; ongeacht of de wereld het kent of niet kent. Dat lijden is heiligend, het is louterend, het strekt uiteindelijk tot mijn geluk als ik het in geloof, in overgave aan Gods wijsheid wil aanvaarden. Wat een verschil van levensopvatting tussen hem die de wanhoop nabij is omwille van al het kwaad in de wereld en in zijn eigen leven, en de levensopvatting van iemand die het lijden draagt, met moed, rustig en vertrouwend omdat het een deelname is aan Christus' kruis, dat de zielen redt en ons eens tot de zegepraal zal voeren.

2\. Het geloof wendt mijn aandacht dikwijls naar Jezus Christus. Hij is voor mij de mensgeworden Zoon van God, die na zijn aardse leven, toch steeds nog midden in _mijn_ leven staat. Hij is verrezen en blijft altijd bij ons (_resurrexi et adhuc tecum sum_); Hij werkt in ons door zijn genade; Hij leeft met ons, te midden van ons in zijn Kerk en op heel biezondere wijze in de _heilige Eucharistie_.

Het geloof leert mij iedere dag weer opnieuw dat ik behoor uit te munten in _liefde voor mijn medemensen_. Zij zijn Gods schepselen: God heeft hen allen lief. Velen van hen zijn meer bevoorrecht dan ik ben. Vele anderen hebben God trouwer gediend en meer gezwoegd voor de eer van God en hun naaste dan ik het heb gedaan. Jezus wil dat ik hen eerbiedig, dat ik hen help, hen vriendelijk te woord sta. Hij wenst dat ik niet alleen hun gebreken zie, maar ook hun goede hoedanigheden. Hij wil dat ik hun daden zoveel mogelijk goed blijf uitleggen: al is het uitwendige van die daad onjuist of verkeerd, hun intentie kan toch goed geweest zijn.

Het geloof leert mij de _gehoorzaamheid_ waarderen. Mensen moeten door mensen worden geleid. Wat wordt een clerus die niet aan de Paus of de Bisschop gehoorzaamt of op allerlei vernuftige wijze hun voorschriften tracht te ontzenuwen? Wat is een kloostergemeenschap die geen gehoorzaamheid kent en geen eerbied voor het gezag en de gezagsdrager? Het gezin is niet gelukkig meer als de kinderen geen eerbiedige en liefdevolle gehoorzaamheid aan vader en moeder kunnen opbrengen. Niemand van ons vindt het geluk, als hij niet onderdanig is aan God en aan de heilige Geest die van hem vraagt dat hij veel bidt en zich toelegt op de heiligheid.

Dit alles wijst mij op de invloed van het geloof in mijn leven.

_Heer Jezus die mij het geloof als grootste schat hebt gegeven, help mij door uw genade trouw te blijven en door een groot en levendig geloof tot een zeer innige vereniging met U te mogen geraken. Amen._
