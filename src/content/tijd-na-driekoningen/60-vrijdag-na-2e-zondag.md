---
path: /60
title: '60: VRIJDAG NA DE 1e ZONDAG'
tag: tijd-na-driekoningen
content: ../styling.md
sortIndex: 60
---

## Apostolaat

Men kan zich moeilijk aan de indruk onttrekken dat God apostolisch werk vraagt van heel zijn Kerk. Als Christus bij Sint Jan zegt: _wie in Mij blijft en Ik in hem, die draagt veel vrucht_, zal men, gezien de aard van het mystieke Lichaam, waarin alle leden in zulke nauwe onderlinge afhankelijkheid leven, zich die vruchten ook kunnen voorstellen als een geestelijke, bovennatuurlijke weldadigheid aan anderen.

Er is een apostolaat van de opvoeding, van het voorbeeld, van het gebed, van de prediking en van nog talloos vele andere vormen. In ieder geval heeft deze persoonlijke vruchtbaarheid voor God, altijd haar sterke weerslag op de redding en de groei van onsterfelijke zielen rondom ons.

1\. Christus zegt tot zijn apostelen: _Ik heb u uitverkoren en Ik heb u aangesteld om vrucht te gaan dragen en wel blijvende vrucht_ (Joh. 15:16) en dit is rechtstreeks en in zeer speciale zin voor zijn leerlingen bedoeld. Maar wij mogen niet vergeten dat wij allen een zending hebben ontvangen; dat iedereen een opdracht kreeg betreffende zijn medemensen: _en Hij gaf hun een bevel, aan ieder van hen aangaande hun evennaaste_. (Eccl. 17:12)

Onze betrekkingen met de mensen zijn ontelbaar vele; wie tracht volgens Christus' gedachte te leven zal die betrekkingen heiligen en ongezocht, ook in geestelijke zin, voortdurend goed doen aan de mensen die hij ontmoet.

Redelijkerwijze valt aan de waarheid dat wij allen een apostolische opdracht hebben, niet te ontkomen: wij zijn voortdurend op elkaar aangewezen. Van een priester verwacht men dat hij een bezield drager en vertolker zal zijn van Christus' gedachte. Men ziet naar hem op als naar een gezant van de grote Koning; men speurt onderzoekend of hij inderdaad een andere Christus is in zijn woorden en daden; in zijn gebed, zijn beschaving, zijn verregaande naastenliefde. Doch vergeten wij het niet: het is met de leken _wel enigszins_ anders maar _niet helemaal_ anders gesteld: ook wij leken hebben een onvervangbare opdracht, wij mogen Christus verkondigen, wij mogen zijn evangelie gestalte geven in ons leven en zelfs Christus in ons en door ons doen spreken.

Wat meer is: dit blijkt bij nader toezien een fundamenteel christelijke wet te zijn; het apostolaat, het meedelen van Christus, het beïnvloeden van anderen ten bate van Gods glorie en ten bate van hun geestelijk heil is een wezenstrek van het christendom.

Men tast het christelijk leven aan, men raakt aan vitale functies als men het apostolaat buiten het leven zou durven stellen.

2\. Bedenken we een ogenblik hoe diep de grote apostel van deze waarheid overtuigd was en hoe zeer hij verlangde zijn gelovigen deelgenoten te maken van deze overtuiging: _zoals het lichaam één is, ofschoon het veel leden heeft en van de andere kant al de leden van het lichaam, hoe talrijk ook, één lichaam vormen, _zo ook Christus_.

Volgens de gedachte van Paulus, en hij insisteert op deze verheven waarheid; zijn wij Christus. In ons leeft Christus, in ieder van ons, maar ook in ons allen tezamen. En uit deze corporatieve eenheid kan Christus nooit verdreven worden. Maar zijn leven bloeit en manifesteert zich in het ene lid krachtiger en vollediger dan in het andere. Het ene lid influenceert het andere. Wij zijn geen vegetatieve eenheid, wij zijn zulk een verheven geestelijke eenheid, dat het beeld van het lichaam die werkelijkheid slechts als symbool ut de verte kan benaderen. Zeer onzichtbare maar zeer reële invloeden gaan dikwijls van het ene lid uit op het andere tot verderf of tot zegen, tot opbouw of tot afbraak. Daar ligt vóór alle andere sociale taken, onze gemeenschapsplicht: in anderen het leven van Christus te voeden en zo tot bloei te brengen. _Want ook het lichaam bestaat niet uit één lid, maar uit meerdere leden. Al zei de voet: omdat ik geen hand ben behoor ik niet tot het lichaam; toch behoort hij tot het lichaam... in werkelijkheid zijn er veel leden, doch slechts één lichaam. Het oog kan niet tot de hand zeggen: ik heb u niet nodig, het hoofd niet tot de voeten: ik heb u niet nodig... wanneer één lid lijdt, lijden alle leden mee; komt één lid in aanzien, alle leden delen in zijn vreugde. Welnu, gij zijt het lichaam van Christus en ieder in het biezonder zijn leden._ (1 Kor. 12:12-27)

Het bewustzijn dat anderen op ons steunen, iets van ons verwachten, zal ons voorzichtig maken en ijverig als wij tegelijk bedenken dat onze invloed ten goede, zelfs voor een geheel leven beslissend kan zijn.

Dit is vóór alles waar in de opvoeding, maar het blijft zijn waarde behouden voor iedere, ook de schijnhaar simpelste ontmoeting.

_Jezus, die ons op aarde zulk een belangrijke taak hebt willen toevertrouwen, wij bidden U, heb medelijden met onze zwakheid en werk Gij zelf in ons. Dan zullen wij uw woord niet meer krachteloos maken en uw voorbeeld niet meer doen vergeten. Moge ons woord en geheel ons leven een voortzetting zijn van uw werk tot zegen van hen die Gij verlost hebt. Amen._
