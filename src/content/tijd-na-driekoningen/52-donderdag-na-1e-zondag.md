---
path: /52
title: '52: DONDERDAG NA DE 1e ZONDAG'
tag: tijd-na-driekoningen
content: ../styling.md
sortIndex: 52
---

## Christus navolgen

Men meent - en terecht - dat de gehele christelijke volmaaktheid gelegen is in navolging van Christus. Dat deze navolging de werking van de genade en de leiding van de heilige Geest veronderstelt, is overbekend. Maar men mag er telkens wel weer de nadruk op leggen, dat de _liefde_ zulk een belangrijke factor in die navolging is. Heb Jezus lief en de navolging wordt een harts-behoefte.

1\. _Laat dezelfde gezindheid onder u heersen als ook in Christus Jezus was._ (Fil. 2:5) _Denk, voel en handel zoals Hij,_ wil de apostel zeggen. En het voorbeeld dat Paulus dan geeft, ontrukt de mens volkomen aan zijn kleinheid en zijn gewone zelfzucht, als hij tenminste, door liefde gedreven, dat voorbeeld in zich wil uitbeelden.

_Want hoewel Hij Gods gestalte bezat en zijn gelijkheid met God geen roof behoefde te achten, heeft Hij er zich toch van ontdaan door de gestalte aan te nemen van een slaaf en gelijk te worden aan de mensen._ Hij werd in diepe nederigheid... aan ons gelijk. Hij is mens geworden. De Kerk put zich uit in betuigingen van liefde en dankbare bewondering gedurende de Kersttijd, om ons althans enigszins op de weg te zetten van _persoonlijke_ dankbetuiging en _persoonlijke_ liefde voor Jezus Christus.

Met het feit van de menswording dat wij met Kerstmis vieren, begint de verwezenlijking van ons heil.

Jezus kwam op aarde om ons voorbeeld te zijn. Het is niet voldoende dat wij kennis nemen van de heilige menswording, dat geloven en... overgaan tot de orde van de dag. Hij vraagt onze persoonlijke vriendschap, Hij vraagt ons hart. Pas als Hij onze liefde heeft veroverd, kan Hij hopen dat wij ook enigermate op Hem zullen gaan gelijken, want als de liefde voor Hem in ons hart is ontbrand, is de poging tot navolging niet meer tegen te houden.

2\. _En toen Hij uiterlijk als een mens werd bevonden, heeft Hij zich nog vernederd, door gehoorzaam te worden tot de dood, ja, tot de dood van het kruis._ (Fil. 2:7,8)

Als Hij ons oproept om de gezindheid van Christus in ons te dragen, vat de apostel het leven van de Verlosser samen in twee punten: zijn menswording en zijn kruis. Beide zijn de grote bewijzen van zijn nederigheid en van zijn liefde. Dit is het wat onze menselijke natuur altijd weer zal afschrikken en wat toch zo onvervangbaar heilzaam voor haar is. Wij kunnen allerlei goede daden stellen tegenover: de mensen, onszelf geven in dienstvaardigheid, in vriendelijkheid en het initiatief nemen om anderen op te beuren en te troosten. Het is een uitstekende vorm van christendom en van sociale naastenliefde, een vorm van menselijkheid, die een gelukkige blijde sfeer kan scheppen zowel in een gezin als in een klooster of pastorie. Maar wij gaan nog verder en dieper als wij Sint Paulus goed lezen en begrijpen. Want de apostel vraagt _de gezindheid van nederigheid_, dus van zich-zelf-verlaten, geen eigen eer meer zoeken. En Hij wijst ons op het allerhoogste: dat wij alles voor God zullen zijn, dus in toewijding, in offerbereidheid, _in liefde alles zullen geven_, zoals Christus zichzelf gaf voor God en de mensen in zijn dood op het kruis. Dit is de glorie van het priesterleven: nederigheid en liefde. Dit is ook de volmaaktheid van de kloosterling. Want voor de beschouwende orde zowel als voor de meest actieve congregatie is er geen hogere norm van volmaaktheid dan Jezus' liefde en Jezus' nederigheid. En wij, die moeizaam worstelen midden in de wereld; wij keren ons telkens opnieuw naar Jezus' leer en Jezus' voorbeeld en bidden Hem om de kracht, toe te nemen in hartelijke liefde voor God en voor de mensen en dagelijks te mogen groeien in waarachtige, diepe nederigheid die de grootste zelfverloochening is.

_Jezus, wil ons in uw goedheid helpen om U dagelijks als voorbeeld te nemen en dagelijks meer op U te gaan gelijken in nederigheid; eenvoud, offervaardigheid en liefde. Amen._
