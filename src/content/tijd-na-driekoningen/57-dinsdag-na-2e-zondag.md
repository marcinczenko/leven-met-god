---
path: /57
title: '57: DINSDAG NA DE 2e ZONDAG'
tag: tijd-na-driekoningen
content: ../styling.md
sortIndex: 57
---

## De liefde in het leven

Het is uiteraard voor ons allen belangrijk te weten dat wij voor de liefde geschapen zijn, dat in de liefde ons geluk ligt en dat wij slechts tot de hoogste ontplooiing van ons wezen komen door de liefde. _De ziel kan niet leven zonder liefde, zij moet altijd iets beminnen, zij is uit liefde geschapen._(Catharina van Siena)

1\. _Zowel menselijke liefde als goddelijke liefde is een onverdiend geschenk voor de mens._ (Lacordaire) Het is merkwaardig maar waar: vanaf het ogenblik dat iemand aan zijn zuivere, onbaatzuchtige liefde volle vrijheid geeft en die liefde voortdurend bevordert, wordt hij een ander wezen. Dan groeit in hem tot volwassenheid wat zonder die liefde nooit meer was geworden dat een kiem die aarzelt in haar ontwikkeling en nooit tot bloei en schoonheid komt. In de liefde ligt de kracht en de rijkdom van het menselijk leven. Het is in dat licht begrijpelijk dat ook in het godsdienstig leven de liefde zulk een eminent-grote plaats bekleedt.

_God is liefde en wie in de liefde blijft, blijft in God en God in hem._ (1 Joh. 4:16) _Met een eeuwige liefde heb Ik u liefgehad,_ zegt God.

Met deze twee schriftwoorden is het gehele lot van de mens, zoals God dat ziet getekend. Komend van de liefde, gaat hij tot de liefde. Maar de liefde die hem voortbracht is God; langs de weg die Christus is gaat hij terug naar God die liefde is. Zijn weg is liefde, want Christus is uit liefde gekomen en in liefde alleen kan men Hem volgen.

_Hierdoor heeft Gods liefde zich aan ons geopenbaard, dat God zijn eniggeboren Zoon in de wereld heeft gezonden opdat wij door Hem zouden leven._ (1 Joh. 4:9) Hij gaf het bewijs van zijn liefde voor de mensen en _ook voor ieder van ons_ door alles wat Hij in zijn leven deed. Hij leefde van liefde en voor liefde. En het enige doel van zijn zware arbeid was, daarvoor _onze_ liefde terug te krijgen. _Niemand heeft groter liefde,_ zo sprak Hij, _dan wie zijn leven voor zijn vrienden geeft._ (Joh. 15:13)

2\. Hij is vaak teleurgesteld in ons: één ding kan Hij ons nooit vergeven, namelijk als wij voor Hem geen wederliefde zouden hebben. Hij volgt hier de algemene wet van de liefde: zij geeft veel en zij vergeeft nog meer, maar zij kan de wederliefde niet missen. _Hem vergeten, geloof ik, doet zijn goddelijk hart het meeste pijn,_ zegt Teresia van Lisieux.

De conclusie ligt wel zeer voor de hand: onze eerste taak is: lief te hebben. God liefhebben en Jezus Christus... en om Hem de mensen beminnen, dat is alles. _De weg naar God voert vaak over schepselen: door mensenharten naar het hart van God._ (Prohászka).

Het wijze leven is het leven dat de liefde bestudeert. Dit betekent: het leven dat speurt naar kansen en gelegenheden om de liefde te doen groeien in eigen hart. Deze liefde die men in zich draagt, zal zich vanzelf naar buiten openbaren. _Leer in Gods woord Gods hart kennen opdat gij des te vuriger naar de Eeuwige zoudt verlangen._ (Gregorius episc.) _Als gij de kleine gelegenheden met liefde benut, zult gij Gods hart veroveren._ (Franc. v. Sales) Augustinus zegt: _waar liefde woont, woont God_.

Het wordt ook voor ons tijd het vermogen om te beminnen en veel te beminnen, eens ten volle te gaan gebruiken. Hier ligt de grote kans. Dit zal mij aan mijzelf ontrukken en mij met God verenigen als ik niet aarzel en weet door te zetten.

_O Liefde, die altijd brandt en die nooit uitdooft, o God, Gij die liefde zijt, ontvlam mij!_ (August.)

_God, Gij zijt oneindig goed, geef mij dat ik brand van liefde, door liefde mijzelf vergeet en steeds meer denk aan U. Amen._
