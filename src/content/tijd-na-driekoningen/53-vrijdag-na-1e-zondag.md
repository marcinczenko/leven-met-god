---
path: /53
title: '53: VRIJDAG NA DE 1e ZONDAG'
tag: tijd-na-driekoningen
content: ../styling.md
sortIndex: 53
---

## Liefde voor mensen en voor jonge mensen

Onze liefde voor elkander steunt op onze liefde voor Jezus Christus en dus op onze liefde voor God. _Hieraan erkennen wij de liefde: Hij heeft zijn leven voor ons gegeven; ook wij moeten onze levens geven voor onze broeders._ (1 Joh. 3:16)

Nu is het een illusie (een illusie, die vaak voorkomt) alleen met prachtige christelijke gevoelens de mensen te beminnen. Inwendig vol liefde zijn maar uitwendig nors en ongenietbaar; mediteren, lezen en bidden in geest van naastenliefde en dan straks op een voor anderen beledigende wijze egoïstisch zijn in het kiezen van zijn vrienden en aan hen alleen bewijzen van daadwerkelijke genegenheid geven... dat alles heeft maar zeer weinig met echte christelijke liefde uit te staan. _Kinderkens, laat ons niet liefhebben met het woord of met de tong, maar metterdaad._ (1 Joh. 3:18)

De christelijke liefde is algemeen, want zij steunt op het feit, dat de mensen Gods schepselen en Gods kinderen en allen vrienden van Jezus Christus zijn.

1\. Er is één aangelegenheid, waarin wij allen de liefde, de goedheid, de bemoediging (de waardering en bewondering zelfs), van anderen nodig hebben. Het is het verlangen, ons zelf te mogen zijn, zoals wij door God worden geschapen. Het is de drang om met de begaafdheden, waarmede Hij ons liet geboren worden, te mogen werken. Men kan ook zeggen: de liefde van anderen is voor alle mensen onmisbaar, willen zij tot hun eigen geestelijke volwassenheid geraken.

Mogen wij ons niet afvragen of wij hier misschien niet misdeden tegen Jezus' gebod van liefde. Het komt immers voor - het komt talloze malen voor - dat mensen mensen belemmeren en remmen in hun groei en hun opgang naar een eigen zelfstandig _ik_. (Vooral jonge mensen in het gezin en op school worden aldus geremd; maar niet _alléén_ jonge mensen) Wanneer ik op die wijze iemands groei in de weg sta, dan wordt daarmee de opgang van een mens, zo niet gestuit, dan toch vertraagd in al datgene, wat hij van nature mag nastreven en mag bereiken. Wat hij wil en mag nastreven en bereiken is: al datgene te verwerven en te bezitten waardoor hij normaal gesproken een volledig en volwaardig persoon zal zijn, verrijkt met allerlei
(ook zeer individuele) kwaliteiten.

2\. Het gaat ons niet alleen om het onderzoek naar onze eigen nalatigheid en schuld, maar het is vooral belangrijk, dikwijls naar Jezus te zien en met Hem zeer vertrouwelijk om te gaan. Want dan pas zal men rijkelijk liefde kunnen geven. De liefde die wij mensen geven, is het kostbaarste wat wij hun kunnen geven, maar die liefde is ook datgene, wat wij het meest nodig hebben. Die moet Jezus ons bijbrengen. Waarnaar streeft bijvoorbeeld een tactvolle christelijke opvoeding? Zij wil het kind helpen eens een volwassen, volledig mens te zijn, dat wil zeggen, een kostbaar, sociaal wezen, met een diep inwendig besef (contact met God), met fijn gevoel, smaak en allerlei ontvankelijkheid, in staat en bereid om de schatten van cultuur over te dragen aan een volgend geslacht, niet onbewust, maar op een menselijke wijze, met inzicht, toeleg en boven alles met veel liefde. Er wordt dus nogal wat gevraagd van de opvoeders zelf. Is het niet wenselijk dat zij dus beschikken over een zeer diep en rijk inwendig leven? Waar wordt dit leven ten volle gegeven en gevoed, tenzij in de omgang (de liefdevolle, bewuste, voortdurende omgang) met Jezus Christus? Want ook het kind kan door onhandige bejegening geremd en beangstigd worden in zijn geestelijke zelfwording, in zijn zoeken naar contact met het hoge en allerhoogste, met de bron van alle leven en schoonheid, met God zelf.

_O Jezus, die als niemand anders de mensen weet op te voeren tot hun hoogste persoonlijke volwaardigheid, geef ons dat wij, die zo sterk mensen en jonge mensen kunnen beïnvloeden, toch nooit uw heilig werk bederven of beschadigen. Leef zelf in ons, o Jezus, leef in mij, opdat wij allen, en opdat ook ik, uw verheffende kracht moge doorgeven. Amen._
