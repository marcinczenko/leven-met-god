---
path: /65
title: '65: WOENSDAG NA DE 3e ZONDAG'
tag: tijd-na-driekoningen
content: ../styling.md
sortIndex: 65
---

## Een kostbare aansporing

Men kan op goede gronden beweren dat Jezus door zijn invloed voortdurend in ons aanwezig is. In verband daarmede geven grote geestelijke schrijvers ons een kostbare aansporing.

Zo zegt de heilige Teresia van Avila, sprekend over het gebed van ingekeerdheid: _In zichzelf gekeerd, kan de ziel denken aan Jezus' lijden, zich de Zoon van God voorstellen als tegenwoordig in haar zelf en Hem aan de hemelse Vader opdragen. Zie in Jezus een vader, een broer, een meester, een bruidegom en onderhoud u met Hem in overeenkomst met deze hoedanigheden... Dáár met Hem tegenwoordig, behoeft de geest zich niet te vermoeien met Hem te gaan zoeken in de hof van olijven of aan de geselkolom of op de Kalvarieberg... En op deze wijze komt men veel gemakkelijker tot de mystieke vereniging dan op welke andere wijze ook._ (Weg der volmaaktheid, h. 20, 29)

Iemand die onder de allergrootsten telt wat inzicht in geestelijke zaken en ervaring van het mystieke leven betreft, houdt ons dus deze raad voor, zonder beperking.

Wat zou ons inwendig leven van deze praktijk veel profijt kunnen trekken.

Een ander beroemd geestelijk schrijver zegt in dezelfde zin: _Beschouw dan (in uzelf) Jezus Christus de Bruidegom van uw ziel. Zie Hem ontbloot, versmaad, met wonden overdekt en op het kruis aan onmetelijke smarten uitgeleverd. Laat uw hart Hem aanbidden, loven en verheerlijken. En laat de beschouwing van zijn wonden u doen denken aan zijn oneindige goedheid, zachtheid, barmhartigheid en liefde._

Zoals altijd behoort ook hier Jezus' heilige mensheid voor ons het middel te zijn om ons op te heffen tot de Godheid. Daarom schrijft Blasius verder: _Bewaar altijd in het diepst van uw hart als een kostbare schat de herinnering aan het leven en lijden van onze Heer Jezus Christus. Maar beschouw niet zijn mensheid alleen, zie in Hem de Godmens en zo zult gij altijd met God zijn..._  
_Druk in u zelf en, om zo te zeggen, op uw zinnen, het beeld van de gekruisigde Jezus. Dat beeld zal u wonderbaar helpen om u te verheffen tot het eeuwig Woord, tot de Wijsheid van de Vader en tot de onbegrijpelijke godheid van Jezus Christus, die geen beeld kan weergeven._

2\. Het is duidelijk dat de gedachte aan Jezus' werking in ons, ons in hoge mate kan aansporen tot zorg en ijver om alle onvolmaaktheden en Zonden zoveel mogelijk te vermijden. Het is immers zozeer in strijd met die goddelijke en zo beminde aanwezigheid van de Meester.

De telkens herhaalde herinnering aan Jezus in ons zet ons ook aan, om overal en aan allen goed te doen, zelfs (en dan biezonder gaarne) als Hij alleen daar de getuige van zou zijn.

Als het Hoofd van het mystiek Lichaam is Jezus voortdurend bedacht op ons groter geestelijk welzijn. Iemand die algoed en almachtig is, heeft een zeer grote en warme belangstelling voor ons, ook als de mensen ons niet waarderen of zelfs vergeten. Dat is een werkelijke en grote troost. Hij denkt aan ons, Hij bemint ieder van ons, Hij heeft ons gevolgd en geleid vanaf onze jeugd. Hij heeft nog steeds grote plannen met ons hoge verwachtingen van onze heiligheid. Hij verlangt ons steeds meer volmaaktheid en genaderijkdom te kunnen mededelen.

Maar in ruil voor zijn rijkdom vraagt Hij ons hart... Wij moeten om Hem veel andere dingen weten prijs te geven. Nog altijd geldt (ook voor ons zelf): _als de graankorrel niet in de aarde valt en sterft, blijft hij alleen; als hij sterft, draagt hij veel vrucht_. (Joh. 12:24)

De nieuwe mens moge in ons zegevieren, dan zal Jezus' werking en aanwezigheid in ons in hoge mate vruchtbaar zijn.

_Jezus, die mijn Redder zijt, mijn Leraar en mijn Voorbeeld, wil steeds meer in mij verblijven; dring U aan mij op, zodat ik U niet meer vergeet en U dagelijks meer liefheb. Amen._
