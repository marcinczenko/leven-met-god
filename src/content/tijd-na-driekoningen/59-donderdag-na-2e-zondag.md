---
path: /59
title: '59: DONDERDAG NA DE 2e ZONDAG'
tag: tijd-na-driekoningen
content: ../styling.md
sortIndex: 59
---

## Christelijke bejegening I

In het epistel van verleden zondag somt Paulus meerdere plichten op die de christenen tegenover elkaar behoren te vervullen. Wij staan immers niet tegenover elkaar als vijanden of als heidenen die God niet kennen. Wij zijn ook geen vreemden voor elkaar, maar broeders en zusters in Christus. Daaruit volgt dat onze onderlinge verhouding het kenmerk daarvan zal dragen. Wij zijn allen kinderen van God, delend in zijn liefde. Diezelfde liefde Gods behoren wij naar vermogen aan anderen door te geven, door ons welwillend en liefdevol optreden.

1\. _De liefde zij ongeveinsd... hebt in broedermin elkander hartelijk lief, acht elkander hoger dan uzelf._ (Rom. 12:6-16) Men zou mogen zeggen: daar begint het christelijk leven mee, met deze oprechte goedheid, hulpvaardigheid en welwillendheid voor anderen. Dit is niet helemaal waar: het _christelijk_ leven begint met de instorting van het _goddelijk_ leven door Christus. Dat is zijn diepste wezen. Maar het openbaart zich in het verlangen om Christus na te volgen; om te zijn zoals Hij, tegenover God en tegenover de mensen. Wij willen zijn door de genade en de bovennatuur, wat Christus was krachtens zijn goddelijke natuur, en zijn volmaakte menselijkheid.

Maar als wij Hem in het dagelijkse leven willen navolgen, treedt _de goedheid, de hartelijkheid_ wel zeer biezonder op de voorgrond. Ons past geen achterdocht, geen kwaadspreken, geen verlangen om de eerste te zijn door anderen uit een zekere jaloersheid in de schaduw te stellen. Priesterlijke naijver (invidia claricalis) maakt ons klein; kleingeestigheid in een kloosterlijke communauteit vernietigt de zonnige, open sfeer die men dáár vooral niet missen kan. Stuursheid, ruwheid en gebrek aan beschaving is onder priesters, onder kloosterlingen en leken een zware rem in de opgang naar vergeestelijking, en de intieme omgang met God.

_Elkander hoger achten dan ons zelf,_ veronderstelt oprechte nederigheid of ernstige toeleg op de
nederigheid.

2\. Paulus is vast overtuigd dat de ijver om het goede te doen _zoals die zich naar buiten openbaart_, steunt op een ernstig willen en een waarachtig geestelijk leven, diep in het eigen innerlijk. Men zal immers bezwaarlijk de naastenliefde kunnen beoefenen als men niet tracht in steeds liefdevoller overgave en intimiteit met God te leven.

_Weest onverdroten in ijver, vurig van geest in de dienst van de Heer._ Wij willen ons christelijk leven wel handhaven, ons geloof bewaren, onze plichten vervullen, doch de vraag blijft nog altijd zeer wettig of wij voortgang willen maken of wij ons best doen om te groeien in God, dat wil zeggen in hartelijke liefde tot God en voortdurende omgang met Hem.

Er is een minimale vorm van godsvrucht mogelijk, waarbij alle geestelijk leven kwijnt. Wie zich met dat minimale tevreden stelt, mag niet verwachten dat de inwendige levenskiem, dat zijn latente genaderijkdom ooit tot ontplooiing komt.

_Weest onverdroten in ijver, vurig van geest in de dienst van de Heer._ Naastenliefde die op gebed steunt, die voortdurend de behoefte voelt aan de steun van Boven en die steun ook vurig afbidt... die naastenliefde is veilig.

_Vurig van geest in de dienst van de Heer._

Mogen wij die met het klimmen van de jaren niet verliezen! De vurigheid, zo niet van het gevoel, dan toch die van de wil, is kostbaar en we kunnen ze niet missen. Alleen geestdrift en volharding brengen grote dingen tot stand.

_O Jezus, geef mij de kracht U met blijvende edelmoedigheid te volgen. Geef mij een grote liefde voor allen met wie ik leef en met wie ik dagelijks omga. Ik vertrouw U mijn inwendige vurigheid toe. Laat mij steeds meer steunen op uw kracht: dan zal ik onoverwinnelijk blijken, want Gij zult dan over mijn zwakheid zegevieren. Amen._
