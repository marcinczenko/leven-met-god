---
path: /79
title: '79: WOENSDAG NA DE 5e ZONDAG'
tag: tijd-na-driekoningen
content: ../styling.md
sortIndex: 79
---

## Mens en gemeenschap I

God heeft ons geschapen en Hij had daarbij een biezonder doel op het oog. Wij hebben allen onze eigen, individuele, onvervangbare taak. Het is niet zo dat ik volgens welke maatstaf of gril ook, zo maar iets doen mag in het leven. Wij hebben wel degelijk als norm en richtsnoer te nemen: Gods heilige wil, voor zover die aan ons geopenbaard is en wij die zelf kunnen achterhalen.

Het behoort bij onze levensopdracht dat wij onze talenten vruchtbaar maken, dat wij onze persoonlijkheid ontvouwen, dat wij _ons zelf leren zijn_, in de volledige rijkdom van onze talenten, van onze vermogens, van onze zelfstandigheid en met ons initiatief, zoals God dat alles voor ons van eeuwigheid af bedoeld heeft.
Het is, kort gezegd: dàt zijn en dàt doen wat onze roeping is te zijn en te doen. Deze roeping ligt altijd binnen het kader van onze zo trouw mogelijke navolging van Christus. Zij is nog: het bewust in zich dragen van het goddelijk leven. Kind van God te zijn en dat steeds meer te zijn door de ontwikkeling van het inwendig leven, behoort mede - en zelfs fundamenteel - tot die levensopdracht.

1\. Maar een belangrijk aspect is toch het sociaal karakter van ons leven. Wij zijn geschapen als wezens die elkander nodig hebben in de bovennatuur zowel als in de natuur. En als wij spreken over _persoonlijkheid zijn_, over persoonscultuur en volledige ontvouwing van aanleg en eigen krachten, gelieve men te bedenken dat dit volgens de normale loop van het menselijk leven niet mogelijk is, tenzij in en door de gemeenschap. Het is niet voldoende een zekere mate van naastenliefde op te brengen: wij behoren de gemeenschap te zien als een door God gewild geheel, ons zelf als deel uitmakend van dat geheel, waaraan wij onze beste krachten, onze liefde en aandacht mogen geven.

Wij zijn lid van het mystieke Lichaam dat de Kerk is. Wij zijn samen de voortlevende Christus. De sacramenten die bronnen en genade zijn en die het bovennatuurlijke leven geven, herstellen en bevorderen, hebben een zeer sterk sociaal aspect. De heilige communie bijvoorbeeld, maakt ons één met Christus, maar ook één (of nog meer één) met elkander. Wij zitten aan één heilige tafel: wij vieren _gezamenlijk_ een heilig eucharistisch offer. Het brood zelf verzinnebeeldt onze eenheid: het is samengesteld uit vele tarwekorrels en uit vele druiven werd de wijn geperst.

2\. Paulus heeft als gezant van Christus, als werktuig van de heilige Geest, onze gemeenschapszin willen ontwikkelen en daarop een biezonder accent willen leggen. Het is zeer de vraag of wij wel genoeg sociaal zijn: of wij wel genoeg voor anderen over hebben als gemeenschap, of wij (ook en vooral in de Kerk) ons wel genoeg onderdeel weten en voelen van het grote geheel dat de mystieke
Christus is.

Wij zullen het gemakkelijkst de voltooiing van ons geestelijk leven vinden in de lijn en volgens de orde die door God is ingesteld. _Dit_ is door God gewild: dat wij gemeenschapsmensen zouden zijn. Dit is de taak van het leven: ons geven en offeren voor anderen, want die anderen dat is Christus. Wij worden niet opgeslorpt in de gemeenschap zodat wij daarin verdwijnen, maar onze taak komt niet tot voltooiing, onze persoonlijkheid niet tot volle wasdom, tenzij in en door de gemeenschap. _Gij zijt het lichaam van Christus en ieder in het biezonder zijn leden._ (1 Kor. 12:27)

Wat wint ons leven aan ruimte, aan breedte, aan diepte vanaf het ogenblik dat wij ons oog en _ons hart_ naar anderen laten gaan, terwille en ter liefde van Jezus Christus in wie wij allen één zijn.

_Gij zijt het lichaam van Christus._

_O God, nu zie ik dat ik een zeer voorname waarheid van uw openbaring haast niet gekend en haast niet geacht heb. Leer mij dat zien als mijn plicht, als mijn eervolle opdracht. In die zin wil ik leven en het voorgoed begrijpen: het leven is een taak, een taak in gemeenschap. Amen._
