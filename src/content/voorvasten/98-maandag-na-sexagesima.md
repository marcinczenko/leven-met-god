---
path: /98
title: '98: MAANDAG NA SEXAGESIMA'
tag: voorvasten
content: ../styling.md
sortIndex: 98
---

## God niet alleen I

God heeft het bereiken van onze zaligheid in onze handen gelegd; ook het bereiken van de ware heiligheid is van ons zelf afhankelijk. Dit is niet zó absoluut waar, alsof wij zelf alles in handen hadden maar toch wordt in de heilige schrift, in de leer van de Kerk en van de heiligen voortdurend een beroep gedaan op onze medewerking als op een zeer reële en zeer belangrijke factor in dit groeiproces.

1\. Typerend is het woord van de heilige Bernardus dat ook nog bij meerdere anderen gevonden wordt: _span uzelf zo in alsof alles louter van die inspanning, van uw persoonlijk werk afhankelijk was: uw zaligheid en uw heiliging; stel zulk een groot vertrouwen op God alsof Hij alleen alles voor u deed_.

Sprekend over het zaad dat iemand uitzaaide zegt de goddelijke Leraar in het evangelie van verleden zondag: _een ander gedeelte viel tussen de doornen en de doornen schoten mede op en verstikten het_. En Hij verklaart: _dat... zijn zij, die wel hebben geluisterd, maar die gaandeweg door de zorgen, de rijkdom en de genoegens van het leven zich laten verstikken en nooit tot rijpheid komen._

Hoevelen die vol beloften waren als jong priester, in hun noviciaat, in het begin van hun loopbaan ook als leek in de wereld... leverden weinig of niets op! Waarom? Omdat zij zich lieten verstikken door duizend, grotendeels onnodige, zorgen en belangstellingen. Hartstochten in het groot en in het klein, rijkdom, genoegens, gehechtheden, reduceerden hun idealisme tot kleinburgerlijke opvattingen. Zij werden en bleven gemakzuchtig, egoïstisch en aardsgezind, ondanks hun priesterschap, hun kloosterleven of hun uitmuntende aanleg om ook als leek in de wereld hoge heiligheid te bereiken.

_Wie heeft, hem zal gegeven worden en hij zal overvloed hebben, maar wie niet heeft, hem zal ook nog ontnomen worden wat hij bezit._ (Matt. 13:12) Wie een goed gebruik maakt van wat hij heeft: zijn kansen benut, zich inspant, er op uit is zijn geestelijk bezit te vermeerderen ter ere van God, hem zal steeds meer gegeven worden; maar wie er geen gebruik van maakt, of slordig en nalatig is, zal alles verliezen wat hij bezit.

2\. _Ik heb u uitverkoren en Ik heb u aangesteld om vrucht te dragen en wel blijvende vrucht._ Christus verwacht iets van ons. Laten we zonder vrees voor overdrijving zeggen: Hij verwacht veel van ons. Dat vele zullen wij nooit opleveren zonder zijn hulp, maar ook nooit zonder onze voortdurende toeleg.

_God dwingt niemand; ook als Hij roept laat Hij de mens de vrije beslissing._ _Als wij traag zijn, kan niemand ons met zijn gebed helpen._ (Joh. Chrysost.)

_Elke reine ziel moet zich verheugen over de overwinning die de genade in haar viert._ (Prohaszka) Wij zijn er in ons binnenste allen van overtuigd dat wij schatten meedragen die wij productief maken of die wij verliezen.

Maar wat Gods genade in ons bewerken kan als wij ontvankelijk zijn, zegt de evangelist in de parabel van Christus: _Een ander deel viel op de goede aarde; het schoot op, en droeg honderdvoudig vrucht._ Dat _zijn zij die met een goed en edel hart het woord vernemen, het aanvaarden en het vrucht doen dragen door volharding._ (Luk. 8:4-15)

Zo is het met de geloofsgenade die menigeen tevergeefs wordt aangeboden en die in anderen rijke vruchten draagt. Zo is het met de genade van het priesterschap en het kloosterleven; zo is het met de talenten tot apostolaat dat ook leken ontvangen; zo is het met de kansen voor de ware heiligheid, de zeer innige vereniging met God, die Hij ons aanbiedt. God doet het, maar God niet alleen. Wij zijn zelf de smeden van ons eigen tijdelijk en eeuwig geluk. Wij zijn de opvoeders van ons ziele-leven.

_O God, die ons zoveel genaden hebt verdiend en gegeven, zie genadig op ons neer. Laat ons toch de overvloedige kansen die Gij ons biedt, benutten; laat ons de volmaaktheid die Gij van ons vraagt, verwerven; laat ons al degenen gelukkig maken en mede opvoeren tot innige vereniging met U, die Gij aan onze zorgen en liefde hebt toevertrouwd. Wij willen de vruchtbare, ontvankelijke bodem zijn; geef ons het zaad: de oogst zal zijn voor U die de wasdom geeft. Amen._
