---
path: /92
title: '92: DINSDAG NA SEPTUAGESIMA'
tag: voorvasten
content: ../styling.md
sortIndex: 92
---

## God is altijd bij ons I

Wij weten dat God krachtens zijn oneindig Wezen overal tegenwoordig is. Maar Hij werkt op een heel biezondere wijze in de mens die in Gods vriendschap leeft. Door het geloof en de doopgenade wordt de mens sterk naar God gekeerd. Hij bezit door die heiligmakende genade een bovennatuurlijke volmaaktheid, een deelname aan de goddelijke natuur. Dit stelt hem in staat God te kennen en te beminnen, enigermate zoals Hij zichzelf kent en bemint.

God geeft zich dan aan de mens als voorwerp van bovennatuurlijke kennis en liefde.

1\. Hij is dus bij ons en in ons krachtens een goddelijke vriendschap als een bruidegom bij zijn bruid, als een vader bij zijn kind. Dit leven met God en dit denken aan God in ons, blijft van grote waarde voor het geluk van ons leven en voor onze inwendige groei.

Christus zelf heeft ons daarop gewezen. _Wie Mij bemint, zal mijn woord onderhouden en mijn Vader zal hem beminnen en wij zullen tot hem komen en onze woning bij hem vestigen._ (Joh. 14:23)

Hij zegt ons nog: _Als gij Mij bemint, onderhoudt dan mijn geboden en Ik zal de Vader bidden en Hij zal u een andere Trooster geven die altijd met u zal blijven, de Geest van waarheid, die de wereld niet ontvangen kan._ (Joh. 14:15-17) Dus zowel de Vader als de Zoon en de heilige Geest komen volgens Christus' eigen woorden tot ons, om blijvend bij ons en in ons te zijn. Dit veronderstelt van onze kant, zoals Hij zegt; de trouw aan zijn geboden en een oprechte liefde tot Hem.

Paulus leert zijn gelovigen: _weet gij dan niet dat gij een tempel van God zijt en dat de Geest van God in u woont?_ (1 Kor. 3:16) _De liefde van God is in onze harten uitgestort door de heilige Geest die ons gegeven is._ (Rom. 5:5)

Diezelfde Geest die in ons woont, spoort ons aan tot het goede, helpt onze zwakheid en _bidt voor ons met onuitsprekelijke verzuchtingen._ (Rom. 8:11 vlg.)

Zo spreken ook reeds de oudste Kerkvaders, de heiligen en de theologen.

2\. God zelf woont dus in onze ziel, de Vader, de Zoon en de heilige Geest. Zij zijn daar vooral om er op bovennatuurlijke wijze gekend en bemind te worden, in antwoord op hun liefde, die ons in alles vóór was.

Het spreekt vanzelf dat wij behoren te antwoorden, met _aandacht_ op die heilige tegenwoordigheid. Wij zijn door die presentie van God zelf geheiligd, het past ons niet die gave achteloos voorbij te gaan, te verwaarlozen of te vergeten. Integendeel, God verwacht juist op grond van deze gave, ons _vurig geloof en herhaalde liefdebetuiging_.

Zoals het voor de hand ligt dat wij Jezus in het heilig altaarsacrament vaak bezoeken om Hem daar onze liefde en dankbaarheid te zeggen, zo mag God van ons een dikwijls vernieuwde ingekeerdheid verwachten om de heilige Drieëenheid te huldigen die in ons woont.

Het is immers vrij gemakkelijk dit te doen. Weinig uiterlijke omstandigheden of bezigheden zullen ons daarbij kunnen hinderen. Overal en altijd kunnen wij tenminste op bepaalde (en veelvuldige) momenten, even denken aan de goddelijke Gasten die bij ons zijn. Het is niet moeilijk om door een innige acte van liefde Hen voor hun eeuwige en goddelijke liefde te bedanken. Wij kunnen ons hart, ons leven, ons werk, maar ook al het andere dat ons dierbaar is, aan Hen toevertrouwen en hun biezondere bijstand en zegen vragen. Ons leven zou een merkbare verdieping ondervinden als wij deze vorm van godsvrucht regelmatig wilden beoefenen.

_O God, allerheiligste Drieëenheid, die bij mij zijt en die in mij woont, trek, bid ik U, toch steeds mijn aandacht op uw goddelijke tegenwoordigheid. Laat mij de vreugde van uw bijzijn smaken en in het bewustzijn van uw aanwezigheid de kracht vinden tot een heilig leven. Amen._
