---
path: /97
title: '97: ZONDAG SEXAGESIMA'
tag: voorvasten
content: ../styling.md
sortIndex: 97
---

## Gods woord is zaad

Het heeft de schijn alsof Lukas in het evangelie van vandaag iets wil meedelen dat in de ogen van de goddelijke Verlosser biezonder gewichtig zou zijn voor het mensdom.

Hij tekent de situatie aldus: _toen er eens een grote menigte bijeen was, daar men uit alle steden naar Hem was toegestroomd..._ Alsof Jezus deze mensenmassa heeft afgewacht om een zeer belangrijke parabel mee te delen. (Luk. 8:1-15)

Uit zijn parabel van het zaad zou men immers kunnen besluiten dat Hij het mensdom - meer speciaal degenen die ooit van zijn evangelie hoorden - in vier groepen verdeelt: het zijn de lichtzinnigen, de zwakken, de wereldse mensen en zijn trouwe volgelingen.

1\. _De zaaier ging uit om zijn zaad te zaaien... een deel valt langs de weg..._ het wordt door de vogels opgepikt. Dat zijn zij die het woord wel horen maar dan komt de duivel en neemt het weg uit hun hart.

_Een deel valt op de rots en het verdort._ Dat zijn zij die het woord met vreugde horen maar die geen wortel hebben geschoten. Een tijd lang geloven ze wel maar in de tijd van de beproeving vallen zij af.

Is het niet de parabel die zich voor ons afspeelt? Zovelen horen het woord Gods en het maakt hoegenaamd geen indruk. Zij luisteren zoals zij naar talloos vele dingen luisteren. De duivel heeft geen moeite hun de waarheid weer te ontfutselen.

Anderen zijn vol vreugde, ze zijn zelfs vurig, maar het zit niet diep. Als er offers gevraagd worden, als er verleiding komt van welke aard ook, dan zijn ze de eersten om te bezwijken: ze vallen af, ze vergeten de godsdienst van hun jeugd of de vurigheid van hun eerste priesterjaren en van hun jonge kloosterleven. En wat zo veel belovend was... verdort.

Als het niet komt tot afval, blijft toch de bloei en de vrucht achterwege; het zaad werd tot gewas... het _is_ er... het _neemt plaats in_, maar van rijkdom en schoonheid is geen spoor te bekennen.

Waarom dat alles? Er wordt slechts één reden door de Verlosser genoemd. Zij hebben geen diepte, ze zijn te vaag, zij nemen het leven of Gods woord niet ernstig genoeg: de bodem is niet bewerkt.

Indien wij niet zorgen voor grote ontvankelijkheid, indien wij het zaad van Gods woord en van Gods genade niet gretig opnemen in een welbereide bodem en het niet bewaren, kweken, beschermen en helpen... blijkt het onvruchtbaar te zijn. Zo gewichtig is het milieu, zo belangrijk de goede wil, zo zeer beslissend de persoonlijke, permanente medewerking.

2\. Er is een gedeelte van het zaad dat tussen doornen valt: het wordt door de opkomende doornen verstikt. Gods woord en zijn genade, plannen van heiligheid, priesterlijke wijding en kloosterlijke sfeer, bieden geen veiligheid als genoegens en eer en rijkdom het hart gaan vullen. Zo zelden weet men zijn hart vrij te houden. Zo gemakkelijk wordt ingetogenheid, de heilige reserve, de diepe stilte, gezien als iets van vroegere tijden, en wat nu volkomen overbodig is. _De ware mens weet zich te laten gaan en ziet in het nemen en genieten het eigenlijke, het onmisbare menselijke leven._

Of nog: _de bovennatuur bouwt immers voort op de natuur? Men moet de natuur niets in de weg leggen: de heiligheid wordt dan pas veilig en gemakkelijk bereikbaar..._ _Ze komen nooit tot rijpheid,_ zegt de Meester. Ze verspillen hun krachten en begrijpen niet dat de bereiking van het allerhoogste ook de grootste krachtinspanning vraagt. God geeft alles... zodra _wij_ alles gegeven hebben.

_Maar één deel viel in de goede aarde._ Het was _de goede aarde_ die het vrucht deed dragen... honderdvoudige vrucht. Dat zijn zij die beginnen met een goed en edel hart... die _weten te aanvaarden..._ die vrucht voortbrengen door volharding. Het lijkt haast bovenmenselijk als we Jezus' woord goed en rustig lezen. Hij vraagt zoveel. Maar vergeten we vooral zijn genade niet. Waar Hij een krachtige goede wil ontwaart, komt Hij zelf tegemoet met zijn goddelijke kracht. Hij helpt, Hij troost, Hij redt, Hij voert tot volmaaktheid als iemand werkelijk wil.

_Geef ons, o Heer, een groot verlangen naar volmaaktheid en naar een vruchtbaar leven. Geef Gij ons wat wij zelf niet hebben: vul onze armoede aan, wij bidden er U om, door uw goddelijke rijkdom en uw goddelijke liefde. Amen._
