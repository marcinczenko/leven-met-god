---
path: /94
title: '94: DONDERDAG NA SEPTUAGESIMA'
tag: voorvasten
content: ../styling.md
sortIndex: 94
---

## God is altijd bij ons III

Er is een ervaring van Gods tegenwoordigheid die z√≥ diep gaat en ons zo totaal absorbeert dat men reeds daaruit zou mogen afleiden dat zij het resultaat van menselijke inspanning te boven gaat. Is het waar voor iedere bovennatuurlijke daad dan moeten wij toch zeker voor de mystieke begenadiging de waarheid erkennen van Jezus' woord: _zonder Mij kunt gij niets doen_. (Joh. 15:5) Er zijn nu eenmaal genadewerkingen die meer passief van God ontvangen, dan actief door onszelf voortgebracht of veroorzaakt worden.

1\. Het is echter een algemeen aanvaarde waarheid dat wij zelf, dus door eigen krachten, geholpen door de genaden die iedereen van God ontvangt, ook reeds tot een levendig besef kunnen komen van Gods tegenwoordigheid en tot een zeer innige vereniging met Hem.

Dit is tegelijk de beste voorbereiding op het ontvangen van Gods hogere genade-invloed. _Wie in Mij blijft en Ik in hem die draagt veel vrucht, want zonder Mij kunt gij niets doen._ (Joh. 15:5)

De heilige Teresia van Avila heeft daarover een zeer duidelijke leer. Zo zegt zij: _om ons met onze hemelse Vader te onderhouden, is het niet nodig tot de hemel op te klimmen en om het geluk te genieten met Hem te zijn, behoeft men niet luid te spreken... Hij is zo dicht bij ons dat Hij ons horen zal en er zijn geen vleugels nodig om Hem op te zoeken. Verplaatsen we ons slechts naar de __eenzaamheid en zien we in onszelf__: verwijderen we ons niet van zulk een beminnelijke Gast maar __spreken we tot Hem als kinderen__, met gevoelens van diepe nederigheid. Leggen we Hem onze smeekbeden voor als aan onze Vader, spreken we met Hem over onze moeilijkheden, vragen we Hem, ons daarin te helpen. Erkennen we dat wij niet waardig zijn, zijn kinderen te heten..._

Het is dus duidelijk een oefening van ingekeerdheid die de heilige Teresia voorstelt. Een ingekeerdheid die vrijwel voor niemand moeilijk zal zijn, die zich met enige ernst daarop toelegt. Uiteraard veronderstelt dit enige (en geen overdreven) vorm van concentratie. Het is, normaal gesproken, niet mogelijk een dergelijke ingekeerdheid en een soortgelijk inwendig gebed te beleven, terwijl men zijn ogen over allerlei dingen heen laat dwalen, of terwijl de radio door het huis schalt.

Zichzelf zijn, ook om zich God te kunnen aanbieden, zegt, dat men bij zichzelf, in zichzelf is. Door een dergelijke gebedshouding, wordt het godsdienstig bewustzijn verdiept, ontloopt men de oppervlakkige verstrooiing en wint de gehele persoonlijkheid aan innerlijke kracht en aan ontvankelijkheid voor het hogere.

2\. Teresia gaat verder: _degenen die zich weten terug te trekken in die kleine hemel van hun ziel (om daar God te zoeken), en zich gewoon maken niets daarbuiten te beschouwen, zullen in korte tijd veel voortgang maken en zij zullen weldra drinken van het water van de hemelse fontein_, dat wil zeggen, zij zullen spoedig de genade der contemplatie ontvangen.

Over dit _gebed van ingekeerdheid_, zoals zij het noemt, zegt zij, dat het niet geheel bovennatuurlijk (dus geen eigenlijk mystiek gebed) is, maar van onze eigen wil, geholpen door Gods genade afhangt; zonder deze genade kunnen wij nooit iets tot stand brengen. Maar men kan op deze wijze zich dit gebed eigen maken in de tijd van een jaar of van een half jaar.

Dit is dus wel een grote aanmoediging die aan ijverige, geestelijk-gestemde zielen van gezaghebbende zijde wordt gegeven.

_Naar mijn mening,_ aldus nog dezelfde heilige, _zou het ons, als wij er voor zorgden ons te herinneren dat we zulk een Gast in ons bezitten, niet mogelijk zijn, ons met zoveel hartstocht te geven aan de dingen van deze wereld... Had ik (vroeger) begrepen, zoals ik het nu begrijp, dat zulk een groot Koning, het kleine paleis van mijn ziel bewoont, ik geloof dat ik Hem niet zo dikwijls alleen gelaten zou hebben._ (Weg der volmaaktheid, h. 28,29)

_O Jezus, die zo verlangt dat wij uwe genade aanvaarden die Gij ons zo overvloedig aanbiedt; leer ons toch onze aandacht en onze liefde te vestigen op U opdat wij meer en meer met U verenigd
worden._  
_Leer ons onder de zachte aandrang van uw genade tot steeds inniger vertrouwelijkheid te geraken met U, met de Vader en de heilige Geest, het heilig Drietal dat in ons woont en dat ons heiligt. Amen._
