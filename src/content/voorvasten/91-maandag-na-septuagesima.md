---
path: /91
title: '91: MAANDAG NA SEPTUAGESIMA'
tag: voorvasten
content: ../styling.md
sortIndex: 91
---

## De lijdende Verlosser

_Nu kwam Pilatus weer naar buiten en sprak tot hen: ziet, ik breng Hem u naar buiten, om u te doen weten, dat ik volstrekt geen schuld in Hem vind. Jezus kwam dus naar buiten met de doornenkroon en de purperen mantel. En hij sprak tot hen: __ziet de mens__._ (Joh. 19:1-5)

1\. Met deze woorden wordt door de evangelist het laatste toneel ingeleid vóór de veroordeling van Jezus door Pilatus. Dit was het wat de Profeet had gezien: de bespotting, de verachting, de woedende kreten om zijn dood en om zijn bloed. Want weldra ging de menigte als dolzinnig te keer: _weg, weg met Hem! kruisig Hem_!

_Ik ben maar een worm en geen mens, door de wereld bespot, veracht door het volk. Al die Mij zien lachen Mij uit, grijnzen en schudden meewarig het hoofd._ (Ps. 21:7,8)

Zo lijdt de Verlosser en zijn lijden neemt toe naar mate het hoogtepunt en de ontknoping meer nabij is. Hij is geslagen, bespuwd, gegeseld, met doornen gekroond. Nu wordt Hij, de uiterst gevoelige, in het openbaar tentoongesteld, men joelt en schreeuwt en eist zijn dood. Dan volgt de veroordeling: _Ibis ad crucem_, _Gij zult gekruisigd worden_. (Is. 6)

Zo lijdt de Verlosser. Hij was gekomen om ons te verlossen: Hij wilde ons redden, ten koste van alles wat Hij had en geven kon. Hij schrok voor het lijden niet terug, ook niet voor de dood: Hij wilde in zijn liefde tot het uiterste gaan. Want in zijn lijden en dood zou men de onmiskenbare tekenen moeten zien van zijn oprechte liefde. Door zijn lijden zou Hij spreken tot het einde der tijden over de zonde, de gruwel van de mens die zich vrijwillig afkeert van zijn God. Zijn lijden zou verkondigen wat de waarde is van de menselijke ziel en boven alles wat Hij, de Godmens, over had voor de eer van zijn hemelse Vader.

_De onderrichtingen die onze Verlosser ons gedurende de hele tijd van zijn prediking in woorden gaf, heeft Hij op de éne dag van zijn lijden door zijn houding in daden omgezet._ (Catech. Rom.)

2\. Hij is _ons voorbeeld_ geworden, vooral in het lijden. Vele deugden zijn moeilijk maar zij zijn een sieraad voor de mens. Dat het lijden uit liefde tot God, en uit liefde tot de mensen, iets begerenswaardig kan zijn liet de Verlosser ons zien, door alles wat Hij leed uit liefde tot zijn Vader en tot redding van de mensen.

_Zo er afgunst kon heersen in het rijk van de eeuwige liefde,_ zo schrijft de heilige Franciscus van Sales, _dan zouden de engelen ons twee dingen misgunnen: het lijden van God voor ons, mensen, en het lijden van de mens voor God._

Zijn lijden is voor ons de weg naar de heerlijkheid van de hemel.

Niets oefent ons zozeer in onbaatzuchtigheid en dus in zuivere liefde als het lijden, louter uit liefde aanvaard voor Hem die men bemint.

Zijn verdiensten zullen ons sterk maken; wij behoeven niet te bezwijken al zijn wij nog zo zwak. Hij heeft de kracht voor ons verdiend om hoger te stijgen dan onze zwakheid of onze ontmoediging.

_Christus wilde lijden en veracht worden; en gij durft over iets klagen? Christus had tegenstanders en lasteraars: en gij wilt alle mensen tot vrienden en begunstigers hebben? Hoe zal eens uw geduld bekroond worden, als u in het geheel geen tegenspoed is overkomen? Zo gij niets onaangenaams wilt verdragen, hoe kunt gij dan Christus' vriend zijn? Lijd met Christus en voor Christus indien gij met Christus wilt heersen._ (Nav. v. Chr. 2,1:5)

_Heer Jezus, die voor ons zoveel geleden hebt, leer ons wat wij lijden, het moge gering zijn of zeer moeilijk te aanvaarden, te dragen uit louter liefde tot U. Help ons te gedenken hoezeer Gij ons hebt liefgehad en hoe nauw het lijden ons met U verenigt. Amen._
