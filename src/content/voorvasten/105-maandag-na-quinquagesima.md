---
path: /105
title: '105: MAANDAG NA QUINQUAGESIMA'
tag: voorvasten
content: ../styling.md
sortIndex: 105
---

## Gebed voor het Allerheiligste Sacrament

Het geheim van uw menswording, o mensgeworden Zoon van God, hebben wij hier op deze heiligste plaats in het middelpunt - en het brandpunt van ons al te bekommerd leven willen stellen.

1\. Zonder U zouden wij niet weten te leven; ons hart, voor U geschapen, zou verdorren, verstenen. Maar waar U te vinden, zó werkelijk en zó innig, dat wij aanbiddend en prijzend en dankend U zouden kunnen benaderen en met de gedachten en gevoelens van ons hart bereiken? Zie, daartoe zijt Gij mens geworden, om, waar ter wereld mensen zijn, bij hen te wonen en te blijven in dit diepe heilsmysterie van Uw sacramentele aanwezigheid onder ons.

Laat ons U dan altijd aanbidden, Jezus Christus, inwendig Woord of Gedachte des Vaders, en van eeuwigheid God met de Vader.

Laat ons U aanbidden als het Leven en het Licht, als de bron van alle leven. Laat ons het voorrecht blijvend smaken, U dagelijks in ons midden te hebben als het Licht der mensen, dat in deze duisternissen schijnt.

En wees geduldig met ons, wanneer wij slechts traag doordringen in het geheimenis van Uw vindingrijke liefde. Neem van ons af die loden last onzer traagheid, die ons doorlopend belemmert de innigheid van uw leven en uw liefde te ervaren. Laat ons met de innigheid van een brandende verwachting over U denken en spreken, inplaats van de menselijke onvolmaaktheden en tekortkomingen van anderen - die immers ook de onze zijn - te maken tot het middelpunt van onze ijdele gedachten en ledige gesprekken. Schenk ons een nieuw vermaak in uw grote en heerlijke eigenschappen, die Gij in een gave en edele menselijkheid ons hebt willen tonen, door in alles aan ons mensen gelijk te zijn behalve in de zonde.

2\. Behoed ons, kinderen van deze stad en deze landstreek, voor een lauwe en onbezielde zelfgenoegzaamheid, als waren wij verwende erfgenamen, die de rijkdom welke ligt in ons geloof niet meer kennen, noch op waarde schatten.

Laat ons geloof weer branden als een toorts, die licht en warmte schenkt daar waar in zoveel goedwillende harten schemer en kilte zijn omdat zij U niet kennen.

Laat ons voorbeeldig zijn in alles waarin Gij ons een voorbeeld hebt gegeven, juist in de omgang met de mensen, die wachtende zijn op onze zachtmoedigheid en nederigheid, op onze minzaamheid en blijheid, op onze Godsvrees en levensmoed om zo de weg naar uw hart terug te vinden. Schenk ons daarom een levendig begrip voor alle noden van het leven; laat ons hart ruim en edelmoedig zijn en bekleed heel ons wezen met beminnelijkheid van de christelijke naastenliefde.

Moge dan uw eer hersteld worden, doordat wij in uw verlossende aanwezigheid geloven, uw barmhartigheid bewonderen en uw liefde beantwoorden in de mate dat Gij ons hart daartoe zult opnemen.

_Door Hem en met Hem en in Hem komt U, God, almachtige Vader, in de eenheid van de heilige Geest, alle eer en verheerlijking toe door alle eeuwen der eeuwen. Amen._
