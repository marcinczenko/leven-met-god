---
path: /252
title: '252: MAANDAG NA DE 7e ZONDAG'
tag: pinkstertijd-1
content: ../styling.md
sortIndex: 252
---

## De heilige Mis I

Over Christus sprekend zegt de apostel Johannes: _Hij is een verzoening voor onze zonden; en niet voor de onze alleen, maar ook voor die van heel de wereld._ (1 Joh. 2:2)

De Kerk treedt nooit méér op als heilsinstituut, als de verzameling van de gelovigen in wie Christus leeft, dan bij de viering van haar _heilige geheimen_.

1\. _Gij hebt,_ zo bidt de Kerk op deze zevende zondag, _aan al de verschillende offers van de oude wet door het ene volmaakte offer hun vervulling geschonken; aanvaard dan het offer van de U toegewijde dienaren en heilig het met dezelfde zegen als het offer van Abel, opdat allen tot heil moge strekken, wat ieder afzonderlijk tot eer van uw majesteit heeft opgedragen._

Deze meest eigenlijke christelijke samenkomst werd in de loop der tijden op verschillende wijzen aangeduid. Zij heette: _het breken van het brood_ (omdat Christus het brood brak in het avondmaal); de _maaltijd des Heren_; het _offer_, _de heilige geheimen_. In het Westen is vooral de benaming Missa (Mis) of _Missarum solemnitas_ gebruikelijk geworden. Deze woorden duiden op het geheime karakter van deze bijeenkomst; die namelijk besloten ligt tussen de twee wegzendingen (missa = wegzending), die van de oningewijden (na de verkondiging van het woord) en die van de ingewijden op het einde. (_Cat._ van der Meer) De meest algemene benaming, de meest betekenisvolle tegelijkertijd is die van eucharistie of dankzegging.

Christus is de _eigenlijke priester_. _Wij hebben slechts één Hogepriester en één Middelaar, de Mens Jezus Christus._ (Hebr. 9:11-15) Hij laat zich in het midden van zijn kerkgemeenschap vertegenwoordigen door hen die daartoe werden gewijd.

Christus is ook de _eigenlijke offerande_ en wel volgens zijn menselijke natuur, in de werkelijkheid dus van zijn lichaam en bloed.

Christus kan _nu_ niet meer lijden, Hij heerst in onafgebroken geluk _in de glorie van de Vader_ en _de dood heeft geen macht meer over Hem_. Maar de offerande van de Redder wordt onder de sacramentele tekenen op voortreffelijke wijze uitgebeeld. Door de overgang van het brood in het lichaam en van de wijn in het bloed van Christus (transsubstantiatie), is zowel zijn lichaam als zijn bloed tegenwoordig. De eucharistische gedaanten stellen ons de bloedige scheiding van lichaam en bloed weer voor ogen: de Heer komt dus op het altaar in een offergestalte. Hierdoor wordt aangeduid en getoond dat Hij in ons midden is als zich offerend in een totale overgave aan de Vader.

2\. _De heilige mis_ - aldus Paus Leo XIII - _is niet een lege en loutere herinnering aan zijn dood, maar een werkelijke en bewonderenswaardige, hoewel onbloedige en mystieke hernieuwing daarvan._ Het is dus een werkelijk en een echt offer. _Door dit (eucharistisch) offer brengen wij aan de verheven Drieëenheid zoveel eer als haar onmetelijke waardigheid vordert._ Dit offer gaat dus oneindig ver boven alle menselijke goede daden uit. Uit dit alles wordt wel begrijpelijk dat de Kerk in de mis - waarvan het hart gelegen is in de woorden die de priester namens Christus uitspreekt: _dit is mijn lichaam_, _dit is mijn bloed_, steeds het centrum heeft gezien van haar eredienst, ja van haar wezen zelf.

_De eucharistie_ - zegt het concilie van Trente - _is als het ware de ziel van de Kerk... Daar ook put en vindt de Kerk al haar kracht en heerlijkheid, al de buitengewone genadegaven die haar sieren, al haar goederen. Altijd moet men de eucharistie beschouwen als het middelpunt waarop het christelijk leven in al zijn rijkdom rust. Alle andere wijzen van beoefening van godsvrucht, welke ook, leiden ten slotte tot de eucharistie en vinden daar hun eindpunt._

Hier ligt dus de haard van liefde voor het priesterlijk leven. De priesters die met grote eerbied, met bezieling, tot stichting van de gelovigen de heilige mis opdragen, zullen daarvan de wijding ervaren in hun persoonlijk leven, omdat zij zulk een intiem contact mogen hebben (als het ware voortdurend), met het hoogste offer aan God en met de allerheiligste Offeraar, die zij zelf representeren.

De kloosterlingen - manlijke en vrouwelijke - mogen in niets anders het brandpunt van hun ijver vinden dan juist in de viering van het hoogheilig eucharistisch offer. Hun leven dat een offerleven is, vindt in de deelname aan Jezus' offer zijn kracht en schoonheid. Hun gebed wordt waardevol door de eenheid met Jezus' offer van aanbidding en uitboeting: dit is de bron van hun heiligheid. Alle christenen die groot gaan op hun naam als christen, zullen hun loutering, hun verheffing, hun groei in godsvrucht en in vereniging met God, telkens weer putten uit het offer van Jezus. Hier liggen kracht, bloei en vruchtbaarheid, die niet vergaan maar in en met Christus' verdiensten eeuwig duren.

_O Jezus, leer ons eerbied voor uw heilig offer, dat Gij dagelijks op ons altaar voltrekt en waarbij Gij ons aanwezig wenst. Leer ons met U bidden, met U offeren, met U beminnen. Amen._
