---
path: /257
title: '257: ZATERDAG NA DE 7e ZONDAG'
tag: pinkstertijd-1
content: ../styling.md
sortIndex: 257
---

## De heilige Mis II

_De priesters die dit offer voltrekken, doen dit niet uit eigen naam, maar in de naam van Christus, als zij zijn lichaam en bloed consacreren._ (Rom. catech.)

Het offer van de heilige mis is het hart van de Kerk, de korte samenvatting van haar leer en de bron van al haar genaden. Want altijd door tot aan het einde der tijden zal dit offer van Jezus op de altaren aan de Vader worden gebracht, tot eer van Hem aan wie het wordt aangeboden, tot heil van allen voor wie Christus zich als offer blijft geven.

1\. Door dit offer dat de Hogepriester Christus heeft ingesteld, dat krachtens zijn wil door zijn bedienaren steeds in de Kerk wordt hernieuwd, is het kruisoffer altijd onder ons tegenwoordig. Daarop trekt de Kerk onze aandacht: het is een hernieuwing van Jezus' offer en een steeds vloeiende bron van genade en kracht, van loutering en heiligheid.

Het spreekt van zelf dat de persoonlijke gesteltenis van eerbied en openheid, zowel bij priester als leek, voor een groot deel de werkzaamheid van dit offer bepalen. Het blijft een steeds oneindig, goddelijk, onberekenbaar-waardevol offer aan God; in hoeverre zijn weldadigheid ons teil deel valt hangt af van ons geloof en onze ontvankelijkheid; van de ernst dus waarmede wij dit offer met de Kerk vieren. Dit is waar voor iedere priester, voor iedere kloosterling, voor iedere leek. Het is niet uitgesloten dat de deelname van de leek dieper en inniger is dan die van de celebrerende priester aan het altaar.

Maar dit offer is niet louter een hernieuwing van Jezus' lijden en dood; het is een offer in werkelijke zin waarin Jezus hetzelfde doet op onbloedige wijze, wat Hij eens deed op het kruis. Het concilie van Trente leert ons daaromtrent aldus: _omdat in dit goddelijk offer, dat in de mis wordt gebracht, diezelfde Christus is besloten en op onbloedige wijze wordt geofferd, die op het altaar van het kruis eens zichzelf geofferd heeft, daarom leert de heilige synode, dat dit offer waarachtig verzoenend is, en dat erdoor bewerkt wordt, dat wij, indien wij met een oprecht hart en waar geloof, met ontzag en eerbied, rouwmoedig en boetvaardig tot God gaan, barmhartigheid verkrijgen en genade vinden en hulp, zoals wij die nodig hebben_. Het is dus zeer juist en goed als _wij in iedere heilige mis, al onze zonden aan God aanbieden_ in liefde en berouw, opdat Hij ze dan vergeven moge omwille van het hoogste zoenoffer: Jezus Christus.

2\. De vruchten van dat bloedig offer worden ons door dit onbloedig offer rijkelijk meegedeeld. Daarom wordt het niet alleen voor de zonden van de levenden, maar volgens apostolische overlevering ook voor de in Christus ontslapenen, die nog niet volkomen gelouterd zijn, opgedragen. (Conc. van Trente)

Vragen wij wat de meest eigenlijke, de allereerst gewenste of de volmaakte gesteltenis is waarin men als priester het offer opdraagt, het als leek bijwoont en mede-opdraagt dan ligt het antwoord voor de hand. _De zuiverste en heiligste gesteltenis is die van Jezus Christus._ Hoe meer wij zijn gesteltenis overnemen van offerbereidheid, van afstand-doen van ons zelf, van geheel voor God zijn zonder zich ook maar iets te reserveren, dus als een waar holocaustum (totaal-offer), des te meer zullen wij de eigenlijke gesteldheid die God de Allerhoogste aangenaam is, benaderen.

Maar Christus offerde zich _aan God, voor allen_. Hieruit blijkt dat ook wij worden uitgenodigd bij dit offer _aan allen_ te denken. Het is een universeel offer, het offer van de gemeenschap van christenen voor heel het menselijk geslacht. Wij ontvangen hier genaden, maar niet alleen voor ons zelf, altijd is daarmede ook het heil van anderen gemoeid.

Christus' liefde ging uit naar de Vader en naar de mensen: daarom offerde Hij zichzelf. Als onze liefde uitgaat naar God en naar de mensen zullen wij met Hem (door _zijn_ kracht), ons zelf _weten te offeren_.

Het offer van de heilige mis wordt dan het uitgangspunt van ons offer in het dagelijks leven, dat als de toepassing, de verdere voortzetting is van ons liefdeoffer in de morgen. _Offeren voor God in liefde en uit liefde, maar ook in liefde en uit liefde onszelf offeren voor de mensen._ Dit toch is - zoals de heilige mis zelf - de samenvatting van het christelijk leven. Hier ligt de genadebron, maar ook de essentie van alle heiligheid.

_O Jezus, die U zelf voor mij geofferd hebt en dagelijks weer offert, zonder om te zien naar wat Gij reeds voor mij gedaan hebt, leer mij offeren naar uw voorbeeld._  
_Moge mijn deelname aan uw dagelijks offer, ook een deelname zijn aan uw liefde, en moge daarom uw genade mij de kracht geven mij iedere dag opnieuw voor God en alle mensen te geven in een nooit rustende, nooit eindigende liefde. Amen._
