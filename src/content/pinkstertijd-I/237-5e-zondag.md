---
path: /237
title: '237: 5e ZONDAG NA PINKSTEREN'
tag: pinkstertijd-1
content: ../styling.md
sortIndex: 237
---

## In onderlinge vrede en liefde

De christelijke godsdienst heet een godsdienst van liefde. De naam is volkomen juist. Men kan zich afvragen, of alle christenen daarom ook de liefde beoefenen en zelfs, op die wijze, dat die beoefening een opvallend kenteken is van hun levensbeschouwing, zoals de Heer dat wilde.

Wij moeten helaas zeggen, dat ook hier de menselijke zwakheid dikwijls niet genoeg wordt overwonnen: ook hier komen wij vaak niet uit boven de sleur van een alledaagse en vrij onverschillige omgang.

1\. Petrus leert zijn gelovigen de waarheid en de moraal van Christus. Daarom is hij zo duidelijk in het formuleren van wat de liefde eist.

_Weest allen eensgezind_ - aldus het epistel van vandaag - _deelnemend voor elkander, vol broederliefde, barmhartig en bescheiden._

Dat is de deugd, dat is het christelijk sieraad, de positieve aanwinst. Eensgezind in gedachte en ideaal, elkanders hoge opvattingen en verlangens eerder prijzen dan kritiseren, opbouwend zijn in ons oordeel, opheffen en helpen. Dat is een zuiver christelijke houding. Dikwijls is kritiek zoveel gemakkelijker, ofschoon welwillende kritiek veel helpen kan. Bitterheid of spot zijn maar zelden vruchtbaar. De apostel vraagt barmhartigheid en bescheidenheid van ons. _Vergeldt geen kwaad met kwaad of schelden met schelden, maar zegent elkander veeleer; gij zijt immers geroepen om zegen te erven._ (1 Petr. 1:8,9)

Wij denken te gemakkelijk dat het zwakheid is: onrecht dulden, zwijgen bij een belediging, een grievende en zo onverdiende opmerking rustig aanhoren en zelfs vergeten.

Misschien kwamen immers die pijnlijke woorden slechts voort uit onnadenkendheid, of waren zij een teken van geheime jaloersheid bij degene die ze uitsprak. Het zwijgen en de glimlach zijn dikwijls meer een daad van kracht en zelfoverwinning dan een (vluchtige) wraak.

_Wie het leven wil liefhebben_  
_En goede dagen wil zien,_  
_Beware zijn tong voor het kwaad,_  
_en zijn lippen voor leugen..._

2\. Maar, de apostel weet ook te troosten. Het is immers de waarheid, dat vaak goede bedoelingen verkeerd worden uitgelegd, dat men ons gedachten en plannen toeschrijft, die ons altijd volkomen vreemd zijn geweest. _Wie zal u kwaad doen, wanneer gij ijverig zijt in het goede?_ vraagt de apostel. Tenslotte is immers God alleen de eigenlijke vergelder. Hij kent het diepste van ons hart en Hij weet dat wij slechts Hem op het oog hadden bij al onze zware, misschien zo zelden gewaardeerde, arbeid.

_Maar al zoudt gij ook lijden om de gerechtigheid, zalig zijt gij! Vreest niet voor hen en laat u niet verontrusten._

Wij hebben allen deze bemoediging weleens nodig. Niemand gaat, zonder aanvallen te doorstaan, de weg naar hoger en heiliger leven.

_Allen die godvruchtig willen leven in Christus Jezus, zullen vervolging lijden,_ zegt Paulus. (1 Tim. 3:12) Maar de kracht, waarop wij steunen, komt van God. Juist onze omgang met Christus in ons hart maakt ons sterk. _Heiligt Christus, de Heer, in uw harten,_ zo besluit de Kerk haar vermaning met Petrus' woorden.

Christus in ons hart eren, Hem aanbidden, beminnen, dat is Hem heiligen in eigen hart. Op Hem vertrouwen, ons aan Hem overgeven: daar ligt onze sterkte, onze blijdschap en onze moed.

_Moge de liefde, Heer, altijd in mij zegevieren; geef mij de kracht alle bitterheid zonder bitterheid te dragen en wees gij zelf mijn zoetste vertroosting, mijn enig bezit en geluk. Amen._
