---
path: /248
title: '248: DONDERDAG NA DE 6e ZONDAG'
tag: pinkstertijd-1
content: ../styling.md
sortIndex: 248
---

## Met Christus sterven

Sterven is voor ons allen een hard woord. De dood voelen wij niet alleen als een eindpunt, maar ook als zware eis, als een uitermate pijnlijk offer.

Toch wordt de dood verzoet voor wie heeft leren sterven. Als de eenheid met Jezus ons meevoert tot in de eenheid met zijn dood, zoals Paulus ons leert, verliest de dood veel van zijn bitterheid. Hij blijft een zeker eindpunt, maar is nog veel meer _een nieuw begin_. Hij is de poort; daar achter volgt de intrede in het nieuwe, het eeuwige leven.

1\. Wij leven door onze opname in Christus naar de eeuwige schoonheid toe, naar het geluk, dat geen einde kent.

Christus in wie wij opgaan, met wie wij zijn samengegroeid, door doopsel en genade, sterft zelf niet meer en daarom ook wij niet. Wij hebben door het samen-leven met Hem ons zozeer één gemaakt met alles wat van Hem is, ook met zijn dood, dat wij nooit meer van Hem gescheiden worden.

Dat is het christelijk leven in zijn diepste betekenis: één worden, één zijn, één blijven met Christus. _Want als wij gestorven zijn met Christus_ (door onze één-wording met Hem krachtens het doopsel), _dan geloven wij, ook met Christus te zullen leven. Wij weten immers, dat Christus, eenmaal verrezen niet meer sterft, dat de dood geen macht meer over Hem heeft._

Maar dit één worden, dit één-zijn, dit één-blijven met Christus voert ons met Hem tot afkeer van de zonde, tot het leven voor de Vader, tot een gerichtheid naar het eeuwige.

Dat alles is niet naar de wens van onze al te zwakke, op zelfzucht en aardse voldoening afgestemde natuur, die buiten alle verhouding veel voldoening zoekt, en zichzelf wil zijn in eer en aanzien. Wie konsekwent Christus blijft toebehoren herhaalt als vanzelf dat woord van Paulus: _quotidie morior_, _ik sterf iedere dag_, juist om dat hogere leven, het leven met Christus, tot volle vrijheid en bloei te kunnen brengen.

2\. _Daarom moet ook gij uzelf beschouwen als dood voor de zonde, maar als levend voor God, in Christus Jezus, onze Heer._

Bij alle expansiezucht en liefde voor het leven mogen wij nooit vergeten, dat het hoogste leven slechts bloeit bij gratie van de dood. De zelfbeperking en het offer blijven de voorwaarden, die in feite ons inleiden tot het bereiken van het allerhoogste. Die zelfbeperking en het streven er naar worden ons iedere dag opgelegd in de vele daden van deugd: hulp aan anderen, beheersing van driften, gekeerdheid naar God; dingen waarop de genadewerking van God ons onophoudelijk wijst. Deze bereidheid schept in ons stilaan de gesteltenis van ononderbroken liefde, van blijdschap en ijver in het goede, die voor Gods hogere genademededeling onmisbaar zijn.

De hoogste waarden worden als regel zeer duur betaald. In het geestelijke en hemelse is op die regel haast geen uitzondering. Jezus zelf heeft voor onze geestelijke verrijking de kostbaarste goederen prijsgegeven, Hij nodigt ons uit hetzelfde te doen. Zijn offer staat ons ten dienste: Hij nodigt ons uit om te offeren tezamen met Hem.

Het sterven met Christus vormt de inleiding op het leven van de intense eeuwige vreugde.

_O Jezus, die zo goed zijt geweest voor mij uw leven te geven, leer mij met U het offer te brengen van alles wat U vraagt; leer mij te zien, hoezeer ik ben bevoorrecht, doordat ik dagelijks met U mag sterven; laat deze dagelijkse dood uit liefde, mij binnenvoeren in het eeuwig geluk bij U, met U. Amen._
