---
path: /231
title: '231: MAANDAG NA DE 4e ZONDAG'
tag: pinkstertijd-1
content: ../styling.md
sortIndex: 231
---

## Hij verdedigt mij

De Heer is de verdediger van mijn leven; voor wie zou ik sidderen? De woorden van de psalmist uit de mis van zondag herhaalt Paulus op zijn wijze: _als God vóór ons is, wie zal dan tegen ons zijn?_ (Rom. 8:31)

1\. God verdedigt mij. Er ligt in deze diepe waarheid een zeer diepe troost, een bron van nieuwe moed. De moed die wij bij God vinden, is anders dan die wij aan menselijke goedheid of bemoediging ontlenen, hoe kostbaar deze ook zijn mag.

God troost diep inwendig: wij kunnen na het gebed zo gesterkt en verkwikt opstaan en, desnoods door onze tranen heen, glimlachend zeggen: _ik zal het weer gauw op mij nemen; ik ben er niet bang meer voor_. En soms blijft die blijdschap nog lang in ons nawerken.

Dan is er nieuwe blijdschap, nieuwe sterkte en moed, omdat de Heer ons verdedigt. Hij heeft de bescherming op zich genomen van wie Hem toebehoren. Hij bewaart hen als _de appel van zijn oog_. Hij verdedigt hen die Hij liefheeft tegen _de pijlen die vliegen overdag en tegen de angsten van de nacht_. Wat Hij van ons verwacht is, dat wij trachten naar Hem op te zien, op Hem te vertrouwen, nederig te bidden om zijn hulp. Dan verdwijnt de angst, de hoop herleeft, wij zoeken weer contact met de mensen en in hen en in onze dagelijkse arbeid hervinden wij God. _Waarlijk, God is op deze plaats en ik wist het niet._

Wij zijn verwonderd dat Hij met zijn liefde en zijn kracht ons zó nabij is. Het is een hervonden geluk: weer te weten dat Hij ons verdedigt, dat wij geen reden hebben om beangst te zijn, nu zijn machtige, zijn - wij mensen zouden zeggen: zijn jaloerse - liefde ons bewaakt.

2\. _De vijanden die mij boeien zijn krachteloos geworden; zij zijn gevallen; al zou ook een geheel leger tegenover ons staan, mijn hart zal niet vrezen._ (Ps. 26:1-3) Hoe dikwijls reeds zijn dreigende gevaren van mij afgeweerd. Er was een dodelijke ziekte; een financieel gevaar, of erger nog, het mogelijk verlies van een dierbaar kind, van man of vrouw, een verlies dat schijnbaar zeker zou worden en onverdraaglijk zou zijn. En plotseling keerde de kans en het geluk kwam terug in mijn leven. Of de tijd leerde mij mijn bekommernis in Gods handen te leggen.

Hoe dikwijls ben ik niet belaagd door geestelijke vijanden! Ik dacht dat het geloof verdween, voorgoed... ik meende dat de vriendschap met God onder zulk een pressie van bekoringen niet meer behouden kon blijven, ik dacht dat mijn leven in schande, verdriet en mislukking verdwijnen zou en... zonder dat ik wist hoe het herstel kwam, scheen weer en zachte zon, die aangroeide tot een helder licht en een weldadige warmte. Misschien hebben wij Hem toen niet bedankt. Toch mocht Hij dat van ons verwachten.

Wanneer wij nu zo sterk zijn (steunend op Hem) dan is dat, omdat Hij ons heeft doen groeien. Wanneer wij nu de blijdschap in ons dragen, is dat, omdat Hij ons de ware en de enige bron van blijdschap heeft gewezen. _Gezegend zij God en de Vader van onze Heer Jezus Christus, de Vader van barmhartigheid en de God van alle vertroosting, die ons vertroost in al onze kwellingen._ (2 Kor. 1:3-4)

Zoeken wij steeds weer de kracht bij Hem die de Sterkte is; de troost bij Hem die louter liefde is, en die tederheid bezit en bewijst, zoals mensen dit niet kunnen.

_Mijn God, die mij zo dikwijls van grote gevaren hebt bevrijd, die mij zo dikwijls de blijdschap hebt hergeven, blijf toch bij mij in de wankele dagen van mijn aards bestaan; bescherm allen die Gij mij tot mijn dierbaren hebt gemaakt; en moge dan ons leven U in eeuwigheid tot eer strekken. Amen._
