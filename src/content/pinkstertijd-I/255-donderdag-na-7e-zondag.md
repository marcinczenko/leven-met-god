---
path: /255
title: '255: DONDERDAG NA DE 7e ZONDAG'
tag: pinkstertijd-1
content: ../styling.md
sortIndex: 255
---

## Wij moeten vertrouwen

Te midden van al de beproevingen en zwakheden die onze opgang naar boven vertragen, onze vereniging met God telkens weer blijken te belemmeren, hebben wij een groot vertrouwen nodig.

Het is zo vaak _om er de moed bij te verliezen,_ alsof de Meester ons voor een onmogelijke taak heeft gesteld. We vragen ons af: moet ik deze post waarnemen, kan ik opbrengen wat van mij gevraagd wordt...? Het lijkt me werkelijk niet mogelijk. Moet ik heilig worden? Wordt van mij een permanent goed voorbeeld verwacht als vader, moeder, priester, kloosterling, leidsman...? Ik zie echt niet hoe ik dat moet doen. Het leven stelt zo'n onnoemelijk hoge eisen en ik ben inwendig zo uitermate zwak. Er ontbreekt van alles aan: ik mis de nodige talenten, ik heb geen wilskracht, geen doorzettingsvermogen... ik heb geen deugd... En bovendien er is vrijwel niemand die mij helpt of aanmoedigt of waardeert en helemaal niemand die mij begrijpt. Is het overdreven als ik zeg dat mijn taak mij te zwaar is en zelfs onmogelijk?

1\. Wat klinken deze woorden van de psalmist vertroostend: _de Heer is mijn licht en mijn heil... wie zou ik vrezen?_ (Ps. 26:1,2) _De Heer is de beschermer van mijn leven, voor wie zal ik sidderen? Zij die mij kwellen, mijn vijanden, zij zelf zijn verzwakt... zij zijn gevallen..._

_Hij is bij ons_. Zijn Voorzienigheid waakt over mij en al de mijnen. Hij is bij mij in de eucharistie, Hij offert zich iedere dag voor mij op het altaar, Hij woont in mij krachtens mijn heilig doopsel, ik ben lidmaat van zijn Kerk, ik draag Hem in mij door de heiligmakende genade. Ik ben kind van God...

Terwijl dit alles ons reeds troost (want het is goddelijke gewaarborgde werkelijkheid), kennen wij anderzijds uit ervaring onze dagelijkse zwakheid. Maar... het vertrouwen heeft zeker de nederigheid nodig als voedingsbodem, als levensvoorwaarde bij uitstek. En wanneer alles slaagt... dan loopt onze nederigheid juist nogal wat gevaar. Wij zijn vooral op het vertrouwen aangewezen (het vertrouwen op God), als de menselijke steunpunten ondeugdelijk blijken.

_Heer wees genadig tegenover onze noden, opdat de heidenen niet gaan zeggen: waar is hun God? Wees een toevlucht voor de armen in hun nood._

2\. Het klinkt als een overwinningskreet wanneer Sint Paulus ons zegt: _ik ben van mening dat het lijden van deze tijd, niet vergeleken kan worden bij de toekomstige heerlijkheid die ons zal worden geopenbaard_. (Rom. 8:18)

Hoe zwaar het leven hier ook zijn moge, het is eigenlijk van geen belang: dit korte lijden is de voorbereiding op het eeuwig, dat wil zeggen, nooit meer eindigend geluk.

Met de gehele schepping wachten wij op het nieuwe licht, het nieuw geluid, op de _nieuwe hemel en de nieuwe aarde_. (Openb. 11:1) _Reikhalzend toch smacht de schepping naar de openbaring der kinderen Gods._ Er komt een definitief herstel, de volle openbaring en verwezenlijking van het kindschap Gods.

Daarom past ons, om de verlossing door Christus, om zijn voortdurende hulp, een moedige levenshouding, een grote inwendige blijdschap. De nederigheid en de vernedering zijn voor ons aanleiding om des te meer de hulp van boven te verwachten; uit te zien naar de eeuwige vreugde, ons te verheffen boven al het aardse. _Hij_ is het die ons redden zal, _Hij_ is het die ons zal belonen, _Hij_ is het die met mildheid oordeelt en genadig neerziet op onze goede pogingen.

_Niet alleen de redeloze schepping, maar ook wij zelf,_ aldus Sint Paulus, _die de eerstelingen van de Geest (de heilige Geest als onderpand van de toekomstige heerlijkheid) hebben ontvangen, ook wij zuchten in ons binnenste en wachten op de (volkomen) aanneming tot kinderen van God (in de eeuwige zaligheid), op de verlossing van ons lichaam (dat dan ook in de glorie zal delen) door Christus Jezus onze Heer._ (Rom. 8:18-23)

Past ons bescheidenheid bij het zien van onze vele fouten, ons vertrouwen moet telkens herleven bij de gedachte aan Jezus' medelijden, bij de herinnering aan zijn menselijk meevoelen met ons en zijn grote hulpvaardigheid.

Wij vertrouwen op God. Wij gaan door het leven _in nomine Domini_: in de naam des Heren. Dat doet ons telkens de moed hervinden: _Hij_ zal het doen, _Hij_ zal aanvullen. Zelf leert Hij ons bidden: _de Heer is mijn kracht en mijn toevlucht en mijn redder; mijn God, Gij zijt mijn helper_. (Ps. 17:3) Belangrijk is - tot Zijn eer en glorie en - tot versterking van onze levensmoed dat wij dikwijls herhalen: _mijn God, ondanks mijn zwakheid, ondanks alle duisternis, stel ik mijn volle vertrouwen op U. Amen._
