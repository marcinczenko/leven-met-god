---
path: /230
title: '230: 4e ZONDAG NA PINKSTEREN'
tag: pinkstertijd-1
content: ../styling.md
sortIndex: 230
---

## De Heer is mijn Licht

Het is met deze troostende gedachten, dat de introïtus van vandaag opent: God zelf is het licht op mijn levensweg, Hij is mijn licht.

1\. De wereld kan zo onzegbaar donker zijn. Er wordt zoveel duisternis _in mij_ voortgebracht en ik weet niet vanwaar of hoe; er gaan zo veel stromingen van schijnwetenschap en schijnwijsheid langs mij heen, die niet nalaten een zekere indruk te maken.

Paulus waarschuwt dat wij gevaar lopen steeds onmondige kinderen te blijven, als wij met alle nieuwe theorieën meedeinen of meewaaien. We _willen_ dat zeker niet doen. Door onze zwakheid komen zij toch enigermate binnen en hebben ze invloed; ze dragen dan bij tot de inwendige duisternis van ons hart; ze nemen ons min of meer mee, ze stuwen of verleiden, al weten we, dat ze geheel of gedeeltelijk dwaling zijn.

_We zullen de waarheid bewaren in liefde._ (Ef. 4:15) _Dan zullen we geen onmondige kinderen meer zijn, die heen en weer worden geslingerd en voortgestuwd door elke windvlaag van lering, door het bedrog van de mensen, door sluwe verleiding tot dwaling._ (Ef. 4:14)

De Heer is mijn licht. Maar ik behoor naar dat licht te zien en het bij mij binnen te laten. _Ik ben het licht van de wereld,_ zegt de Meester. Velen zien niet naar het licht; zij verwaarlozen het, bijna stelselmatig.

_Het waarachtig licht, dat alle mensen verlicht, kwam in de wereld. Hij was in de wereld... en de wereld erkende Hem niet._ (Joh. 1:9-10)

De Heer is mijn licht en daarom is Hij mijn heil. Dat veronderstelt dus aansluiting bij Hem; ik moet voor Hem openen, Hem bij mij binnenlaten.

_Zie, Ik sta aan de deur en klop. Wanneer iemand luistert naar mijn stem en de deur zal ontsluiten, dan zal Ik bij hem binnenkomen..._ (Openb. 3:20) Wij kunnen toch niet eeuwig in het duister voorttobben!

2\. _De mensen beminden de duisternis meer dan het licht._ (Joh. 3:19)

Hoe komen wij tot dat licht? Door er om te vragen, er om te bidden. Ongetwijfeld, God wil gevraagd worden; vaak komt het licht van het geloof pas na veel gebed. Maar, wensen wij meer licht, meer en duidelijker te zien, hoe wij moeten handelen, om Gods wil te volbrengen; willen wij licht verkrijgen, om te weten hoe wij moeten beslissen, hoe wij raad moeten geven, laten wij dan _leven volgens het licht_ dat wij reeds ontvingen. God zoeken is reeds met God leven; en hoe meer wij van zijn licht gebruik maken, hoe meer Hij ons zijn licht geeft.

Weten wat Hij van ons vraagt en dàt doen: in de opvoeding, in de omgang met de mensen, in mijn dagelijkse levenstaak, in mijn gebedsleven, in het ontvangen van de sacramenten; het is reeds veel. _Wie handelt naar de waarheid, komt tot het licht, opdat het van zijn werken zou blijken, dat zij in God zijn verricht._ (Joh. 3:21) Dan is _God mijn heil_. En wij zullen er vertrouwvol aan toevoegen: _wie zou ik vrezen_.

De vrees wordt verdreven door de liefde, zoals de duisternis wijkt voor het licht. En in het vertrouwen en in het licht van God zullen wij sterk zijn, om het goede te doen en steeds meer ons kindschap van God in blijheid te beleven.

_O God, wiens goedheid geen grenzen kent, geef mij uw licht, opdat ik de wegen kenne, die naar U toe leiden, voor mij en de mijnen. Amen._
