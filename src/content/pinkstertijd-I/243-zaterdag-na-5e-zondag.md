---
path: /243
title: '243: ZATERDAG NA DE 5e ZONDAG'
tag: pinkstertijd-1
content: ../styling.md
sortIndex: 243
---

## Het heilig Hart en zijn beloften III

1\. _De zondaars zullen in mijn Hart een onuitputtelijke bron van barmhartigheid vinden._

Dat is een troost voor talloos velen. Wij zijn slechts arme zondaars. Wij weten, en het lijkt wel of wij het bij het toenemen van jaren scherper zijn gaan zien: onze rekening klopt niet. Maar terstond zegt dan ons geloof: er is toch een Verlosser, een Redder, die juist om onze zonden op aarde is gekomen!

Wat een uitkomst. Juist bij het allesbeslissende, het allerbelangrijkste: onze afrekening met God, komt iemand tussenbeide, die van geen afrekening horen wil en die zegt, dat Hij alle schuld en alle tekorten op zich neemt, Hij kan het doen: Hij is de geliefde Zoon van de Vader, het Lam van God, dat de zonden van de wereld wegneemt.

Ons vertrouwen is er niet, onze overgave schiet te kort, als wij niet _dikwijls denken aan de liefde van dat Hart_. Christus kan voor ons _iemand_ worden, een persoon, die er is, die naast ons staat, die meegaat door het leven. Maar zonder medewerking van onze kant, gebeurt dat niet. Het is goed te weten, dat het goddelijk Hart onuitputtelijk is in barmhartigheid.

Hij is de herder van _het verloren schaap_. Hij is degene, die een beroep doet op alle afgedwaalden, in zijn parabel van _de verloren zoon_. Hij was het, die de goede moordenaar na het eerste teken van berouw toezegde: _vandaag nog zult gij met Mij zijn in het paradijs_. Zien wij Hem werkelijk zo?

Dit geloven in Jezus' barmhartigheid, de wetenschap dat Hij ook ons genegen is en bereid ons altijd te ontvangen, doet aan Hem denken. De poging om in vertrouwen op Hem te leven, versterkt reeds ons vertrouwen en maakt ons bereid, om in ons laatste uur, de definitieve ontmoeting met grote rust en kalmte tegemoet te zien.

2\. _De lauwe zielen zullen vurig worden._ Misschien ontdekken wij in ons eigen geestelijk leven die lauwheid, en constateren we dat zoveel van ons heilig geloof, dat zoveel van het bovennatuurlijk leven ons onverschillig laat. Hoe ontkomen wij aan het schrikwekkend woord: _och, waart gij koud of warm, maar omdat gij lauw zijt, koud noch warm, daarom zal ik u uitspuwen uit mijn mond!_ (Openbaring 3:15,16)

De Meester zegt ons: Heb liefde voor Mij, vereer mijn Hart, geloof in mijn liefde en Ik zal u opnieuw tot vurigheid brengen.

Het is aldus zijn uitdrukkelijk verlangen. Hij heeft mij een hart geschonken om veel te beminnen, om in de eerste plaats Hem lief te hebben tot mijn eigen geluk. _Ik ben een vuur komen brengen op aarde en wat wil Ik anders dan dat het zou branden?_ (Luk. 12:49)

Misschien blijft bij ons het gevoel achterwege, maar er is een vurigheid van de wil, waarvan ik weet dat zij uitermate kostbaar voor mij is. Dat vuur is het eigenlijke.

Als ik nu eens probeer wat meer aan de Redder te denken, aan dat grote voorbeeld van liefde, dat ook mij met zijn, wel onzichtbare, maar zo reÃ«le liefde omvat...

_O Jezus, leer mij talloze malen zeggen, en dat in alle oprechtheid: Ik heb U lief, die mij het eerst hebt liefgehad. Omdat Gij mij uit liefde hebt geschapen en uit liefde hebt gered op uw kruis, bid ik U, laat mij door mijn onverschilligheid niet verloren gaan. Ik wil uw liefde met een eindeloze liefde betalen. Amen._
