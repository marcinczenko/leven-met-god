---
path: /224
title: '224: MAANDAG NA DE 3e ZONDAG'
tag: pinkstertijd-1
content: ../styling.md
sortIndex: 224
---

## De gave van godsvrucht

De gave van godsvrucht, als biezondere gave van de heilige Geest, is de gave die met een zekere innigheid, diepte en gevoelvolle liefde onze betrekkingen tot God en de mensen vervolmaakt. Er ligt iets kinderlijks in, iets van innige, diepe vertrouwelijkheid die men uit zichzelf niet verwerven kan.

1\. Zakelijk zou men onze verhouding tot God en de mensen aldus kunnen formuleren: God en de naaste geven wat hen toekomt op grond van strikte rechtvaardigheid. Maar de gave van godsvrucht kan daarmede geen genoegen nemen: zij gaat veel verder. Zij is hartelijk en vrijgevig, zij is onbaatzuchtig, vergeet zichzelf, laat zich leiden en regeren door een oprechte en spontane liefde. Vandaar dat hier ook vaak het hartelijke gevoel van liefde meespreekt, al is dat _gevoel_ als zodanig geen vereiste.

Het is dus de kinderlijke liefde die zich sterk ontwikkelt en openbaart onder de werking van de heilige Geest. _Het bewijs dat gij kinderen zijt: God heeft de Geest van zijn Zoon in onze harten gezonden en deze roept: Abba, Vader._ (Gal. 4:6) Deze kinderlijke liefde doet ons de hemel zoeken met het verlangen Gods Hart te veroveren en ons in alles als zijn ware kinderen te gedragen. Zo worden zelfs de moeilijkste plichten aangenaam en zoet. Door deze gave _getuigt de Geest aan onze geest dat wij kinderen zijn van God._ (Rom. 8:16)

Deze laatste waarheid wordt dan pas een levende ervaring, die ons persoonlijk raakt en ons tot God trekt, het gebed vereenvoudigt en gemakkelijk maakt zodat het tot een intiem onderhoud wordt met God.

Wanneer wij dus tot een biezonder innig leven van vereniging met God wensen te komen, is het goed dat wij bidden om deze gave van godsvrucht en daarnaar verlangen. Onder haar invloed wijzigt zich immers ons gebed en onze verhouding tot God in de richting van een zuivere tederheid. Van onze kant mag dan ook verwacht worden dat wij de nodige gesteltenis in ons scheppen om die gave te verkrijgen. Het trouw beoefende gebed, ondanks tegenzin en dorheid, is een van de onmisbare voorwaarden. Hoogachting voor het inwendig leven, eenzaamheid des harten en de vaak gezochte ontmoeting met God, bereidt ons op uitmuntende wijze op die grote gave voor.

2\. De gave van godsvrucht maakt ook onze omgang met de mensen zachter, soepeler, welwillender en geduldiger.

Wij leren begrijpen dat Gods vaderschap verder gaat dan onze persoon alleen: alle mensen, ook die ons niet zo sympathiek zijn, blijven het voorwerp van zijn vaderlijke liefde. De gehele schepping is van Hem, de heilige schrift is zijn woord, de Kerk en alle genademiddelen zijn een geschenk van zijn goedheid. Het is duidelijk dat de gave van godsvrucht ons opvoedt tot en binnenleidt in een andere geestelijke sfeer. Er komt meer hartelijkheid, meer genegenheid, meer waarachtige waardering en goedheid en dat alles vanuit de verwarmende invloed die de heilige Geest door deze gave van godsvrucht op ons uitoefent. Er is dus een groter en oprechter medeleven, een meer buiten onszelf treden, een meer _voor-anderen-willen-zijn_.

Hier ligt een terrein van hogere deugd, van intenser transformatie van onze visies en gedragingen dan wij tot nu toe hadden bereikt.

Het goddelijke, vooral het liefdevolle van Gods wezen als Vader, gaat sterker spreken en doet zich ook in onze houding naar buiten gevoelen. Wij trachten te zijn _vlekkeloze kinderen... schitterend als sterren in het heelal_. (Fil. 2:15)

Het is een nieuw ervaren van Gods wezen, van zijn nabijheid en zijn werking. Dit wordt een bron van geluk, maar ook van kracht. Nu wordt Jezus' woord duidelijker: _Weest moedig: Ik heb de wereld overwonnen_ (Joh. 16:33), maar evenzeer: _het zwakke van God is krachtiger dan de mensen_. (1 Kor. 1:25) Het dominerende in deze gave is echter het besef van Gods goedheid en van ons kind-zijn; het verlangen om naar zijn voorbeeld mild en goed voor anderen te mogen zijn. _Weest barmhartig, zoals ook uw Vader barmhartig is_ (Luk. 6:36)... _dan zal Ik u aannemen en u tot Vader zijn en gij zult Mij zijn tot zonen en dochters._ (2 Kor. 6:18)
