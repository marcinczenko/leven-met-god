---
path: /215
title: '215: ZATERDAG NA DE 1e ZONDAG'
tag: pinkstertijd-1
content: ../styling.md
sortIndex: 215
---

## Gods hulp

Theoretisch weten wij allen heel goed, dat wij zonder Gods hulp, zonder de steun van zijn werking in ons, tot niets goeds in staat zijn. Maar in de praktijk van het leven wordt die gedachte herhaaldelijk uit het oog verloren. Wij werken en zwoegen eenzaam; soms leidt het tot zelfoverschatting, dan weer tot ontmoediging naargelang ons ogenblikkelijk succes of mislukking.

De Kerk wijst ons in de oratie van zondag op die zo nodige hulp van God: zij leert ons daaraan te denken en... daar om te bidden.

1\. _God, die de kracht zijt van hen, die op U hopen, luister goedgunstig naar onze smekingen..._ Wij roepen U aan, wij smeken, omdat wij maar al te goed weten, dat zonder uw hulp niets goeds tot stand kan komen, en omdat Gij de kracht uitmaakt van hen, die op U bouwen. Gij laat hen niet alleen die in waarheid hun toevlucht zoeken bij U.

Als wij willen dat God werkelijk onze kracht is (bij het dragen van kruisjes, bij het volbrengen van een misschien zo uiterst moeilijke dagtaak, en ook bij het standvastig streven naar ware Christelijke volmaaktheid) zullen wij goed doen, ons in dat onontbeerlijke vertrouwen te oefenen. Wij hebben het niet van nature, en zelfs de ingestorte deugd van hoop is niet toereikend voor de hoge opgave die het leven ons stelt. Het zijn de gaven van de heilige Geest die ons bovennatuurlijk apparaat tot volle werking en vruchtbaarheid brengen. Onszelf in stemming brengen van vertrouwen op God, zeggen dat wij op Hem hopen en dat ook trachten te doen, nederig bidden om die biezondere genade van de heilige Geest, dat bereidt ons voor op het ontvangen van de kracht van God.

2\. _...En omdat de sterfelijke zwakheid zonder U niets vermag, geef ons daarom de hulp van uw genade..._

Het levendig besef van eigen nietigheid mag niet leiden tot moedeloosheid, tot kleinmoedigheid of tot het op lager peil brengen van onze oorspronkelijk hoge idealen, maar tot het nederig afsmeken van de goddelijke hulp.

God kan alles, ook waar wij falen. En het falen in het verleden was misschien nodig om te kunnen groeien in (de onmisbare) bescheidenheid en nederigheid.

_Alles werkt mee ten goede voor hen die God liefhebben,_ schrijft Sint Paulus. _Ja,_ zegt Sint Augustinus, _en ook de zonden_. Onze mislukking wordt een succes, als wij ons keren (in nederigheid) tot Gods almacht en goedheid.

_...Opdat wij bij het volbrengen van uw geboden U met de wil en de daad behagen mogen, amen._

_God behagen_... dit veronderstelt een belangeloos opzien naar de Heer. Dit veronderstelt een _werkelijke_ liefde, dus een liefde, die eigen belang vergeten kan en die _alleen voor Hem_ wil zijn.

Het ligt niet in onze aard belangeloos te zijn. We zullen het wel nooit ten volle worden, maar wij zouden veel kunnen winnen bij het _streven_ naar belangeloosheid voor God. Wij bidden om God te mogen behagen, dat betekent dus, dat wij Zijn welbehagen mogen zoeken bij het volbrengen van zijn geboden. Het gaat dus bij die getrouwheid aan God niet om de eer, om het geluk of om welke zelfvoldoening ook: het gaat om Hem.

Wij bidden, Hem te mogen behagen met de wil en metterdaad. Niet het verlangen alleen naar christelijk leven is voldoende (ofschoon dit al een grote genade is, waarmede iedere streving naar het hogere begint), wij bidden ook om de daad. De daad, dat is de zelfverloochening; de daad, dat is de trouw, de stiptheid, de zorgvuldigheid in de plichtsvervulling. De daad, dat is nederigheid, het bescheiden denken en spreken over zichzelf; de daad, dat is de werkelijke naastenliefde en... het vurig en veelvuldig gebed tot God.

_Geef, God, dat wij, die ons bewust zijn van onze zwakheid, steeds met vertrouwen tot U mogen vluchten en help Gij ons, om U met het hart en met de daad geheel ons leven door te behagen. Amen"
