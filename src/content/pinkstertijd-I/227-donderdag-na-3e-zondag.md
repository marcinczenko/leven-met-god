---
path: /227
title: '227: DONDERDAG NA DE 3e ZONDAG'
tag: pinkstertijd-1
content: ../styling.md
sortIndex: 227
---

## De aardse dingen

_God, beschermer van hen die op U hopen, zonder wie niets bestendig en niets heilig is..._

Zo begint het gebed uit de mis van verleden zondag. God wordt er door ons aangeroepen als de beschermer van allen, die op Hem hopen. De gedachte is geheel in overeenstemming met de geest die deze dag vervult: de geest van christelijk vertrouwen.

1\. God verlaat degenen nooit die op Hem bouwen, die op Hem rekenen. Wij weten het maar al te zeer: wij zijn zo vaak van onszelf vervuld, wij denken zoveel aan mensen, wij geloven nog zo vast aan hun beloften, hun kracht, hun vriendschap en hun invloed, dat wij soms de steun van de Almachtige niet meer zien. Hoe goed het vertrouwen op mensen ook is, hoe onmisbaar ook in de samenleving, het heeft noodzakelijk zijn grenzen, omdat die mensen zelf begrensd zijn. Daarom laat de Kerk ons tot God bidden: _Gij, zonder wie niets bestendig is of heilig._ _Buiten God is het nergens veilig, Heilig is zijn hoog gebod._ (Vondel.)

De kracht, de duur, de diepte van alles wat er aan goeds in ons is of zijn kan, komt van God.

Heiligheid wordt vaak gezocht in een soort prestatiezucht, in een min of meer geestelijke sport van goede daden, van versterving en zelfverloochening. Doch wie bij deze op zich voortreffelijke dingen het zwaartepunt niet legt in God, moet vroeg of laat toch op de ingeslagen weg weer terugkeren; _in Hem alleen_ vindt men de heiligheid. In het steunen op God, in het nederig vertrouwen op Hem, ligt kracht en troost, daarin ligt de ware heiligheid. Hij heiligt ons, wijzelf zullen dat _nooit_ kunnen doen.

2\. _Bewijs ons nog meer uw barmhartigheid, opdat wij onder uw hoede en onder uw leiding zo door de tijdelijke goederen heengaan, dat wij de eeuwige goederen niet verliezen._

Alles is immers verloren, als wij de eeuwige aanschouwing van God zouden missen, dus het eeuwig einddoel niet zouden bereiken. Daarom is het zaak, al het tijdelijke, al de binnenwereldlijke waarden, zo te hanteren dat onze levenswijs God tot eer is. Wij leven naar God toe, met alles waarin wij ons bewegen en zijn. Beroepsheiliging is: de zakenwereld wel aanvaardend tegemoet treden, maar onze taak te zien en te beleven in functie van de eeuwigheid. Wij hebben hier een opdracht van God ontvangen. Hij is bij ons, Hij staat naast ons. Hoe meer wij ons van zijn tegenwoordigheid en van zijn hulp bewust zijn, hoe geringer ook het gevaar, dat wij het eeuwig licht door de schaduw van het aardse laten verduisteren.

Iedereen ziet dat de inkeer naar binnen voor ons allen nodig is. Ieder zal ook begrijpen dat het gebed - het vasthouden van Gods hand - een eerste voorschrift blijft, om het geduld te bevaren bij allerlei onrust, tegenslag en teleurstelling. Wij zijn soms geestelijk vermoeid, soms zelf geheel uitgeput; wij worden gegriefd door hatelijke woorden, door verdachtmaking en kwaadsprekerij; wij worden geslagen door onmacht, ziekte, rouw, bezorgdheid om het welzijn van een zoon of dochter... de rij van de beproevingen is nog eindeloos te verlengen.

Dan blijft ons niets over tenzij nederig te bidden in diepe ingekeerdheid: _Heer, laat mij door dit alles zo heengaan, dat ik U niet uit het oog verlies; want zonder uw kracht, zonder uw bijstand, is niets bestendig, is niets veilig of voor ondergang verzekerd. Daarom, weest Gij mijn toevlucht en mijn troost in alles. Amen._
