---
path: /235
title: '235: VRIJDAG NA DE 4e ZONDAG'
tag: pinkstertijd-1
content: ../styling.md
sortIndex: 235
---

## Succes

_Toen Hij eens aan de oever van het meer van Genezareth stond, drong de menigte op Hem aan, om het woord Gods te horen._ (Evangelie van
verleden zondag)

Het was een van die dagen waarop de mensen Christus blijkbaar maar niet met rust konden laten; zij wilden onderricht worden, zij wilden, dat Hij hun iets van het vele dat Hij wist, zou meedelen.

Hoe benijdenswaardig... die begeerte om het
woord Gods te horen. Als wij ook eens zo konden - hunkeren naar wat God ons te zeggen heeft...

Doorzoek ik wel met liefde en voortdurend de heilige schrift, die Gods woord is? Luister ik naar de heilige Geest, die in mij spreekt?...

1\. Wij weten niet wat Christus bij die gelegenheid tot het volk gesproken heeft. Want als de evangelist verteld heeft dat Jezus in een van de boten stapte die aan de oever lagen en zo, een beetje weg van de wal, vanaf het water de mensen toesprak, besluit Hij: _toen Hij zijn toespraak had beÃ«indigd, zei Hij tot Simon: steek nu verder van wal en werp uw netten uit voor de vangst_. (Luk. 5:1-11)

Maar misschien mogen wij uit hetgeen toen gebeurde enigermate besluiten wat de inhoud van Jezus' voorafgaande woorden geweest is. Wellicht had Hij gesproken over het apostolaat, over het vertrouwen of over de volgzaamheid aan Gods bedoelingen en wenken. Of misschien had Hij iets gezegd over Gods voorzienigheid die alles leidt en bestuurt en ons eigenlijk lot in handen houdt. In ieder geval antwoordt Petrus op Christus' woorden: _Meester, de gehele nacht hebben we gewerkt en niets gevangen; toch werp ik op uw woord de netten uit..._

Het spontane antwoord van de geroutineerde visser betekent dat het nutteloos is hier nog verder moeite te doen; als vakman heeft hij zich ervan overtuigd: hier zit geen vis. Maar de impulsieve Petrus corrigeert zichzelf, zoals zo vaak in zijn onderhoud met de Meester, en voegt er gehoorzaam aan toe: maar als Gij het zegt zal ik het doen.

Het is ook een vreemde vraag van Christus. Hij wist zeer goed, dat de apostelen de gehele nacht hadden gezwoegd, dat zij niets gevangen hadden; Hij stelde hen werkelijk op de proef met de opdracht: ga nu verder de zee op om te vissen.

Bij talrijke gelegenheden komt het voor dat wij neiging voelen te zeggen: nu is het uit. Weer een uitnodiging tot heiligheid bij deze retraite? Weer een beroep op mijn medewerking? Het haalt allemaal niets uit!... De gehele lange nacht van mijn leven heb ik gezwoegd en geploeterd en wat was het resultaat... niets!

In Petrus' eerste reactie lag impliciet de vraag besloten: _zijt Gij de visser, Heer, of ben ik het?_ Wij zouden soms willen zeggen: ken ik mijn zwakheid en zonden, ben ik in de meest wanhopige toestand, moet ik dat onmogelijke werk doen... of Gij?

Wij weten eigenlijk wel, dat de vraag een aperte dwaasheid bevat, maar we zouden ons willen verontschuldigen tegenover... de goddelijke almacht en alwetendheid, tegenover God zelf die een beroep doet op onze volgzaamheid en goede wil.

2\. _Zij deden het en vingen zoveel vis, dat hun net er van scheurde... Petrus viel Jezus te voet en zeide: ga weg van mij, Heer, want ik ben een zondig mens._

Zo gaf de goddelijke barmhartigheid een les aan de kleinmoedige Petrus. Het succes was overweldigend. Toch had hij wel gelijk gehad... naar menselijke berekening. Daar _zat_ geen vis... het _was_ een hopeloze onderneming. Maar als Jezus het toch uitdrukkelijk vraagt... Dan houdt immers alles op?

Het is niet waarschijnlijk dat Jezus altijd onze volgzaamheid, onze overgave zo zal belonen, zeker niet in de stoffelijke orde of op zo een tastbare, zichtbare wijze. Maar de les is duidelijk. Hij wilde niet alleen Petrus en de apostelen vertrouwen en gehoorzaamheid leren, maar misschien wel voornamelijk ook _ons_. En als laatste woord staat hier van de Meester opgetekend: _vrees niet, van nu af zult gij mensen vangen_. Petrus was onthutst om de nabijheid van God. Hij voelde hier zo duidelijk het wonder dat het hem beangstigde. Christus doet hem de belofte van zijn succes in zijn apostolaat: hij zal mensen vangen voor de eeuwigheid, voor de hemel.

Nu was het zo ver. Ze brachten de boten aan wal, verlieten alles en volgden Hem.

Dat was dan ook de bedoeling van de Meester, deze volkomen, onbeperkte verbondenheid met Hem. Maar nu moet ook ik het besluit nemen: _Jezus, ik behoor U toe, ik werk voor U, ik lijd voor U, en aan U laat ik het succes van mijn leven over. Amen._
