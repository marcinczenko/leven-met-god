---
path: /240
title: '240: WOENSDAG NA DE 5e ZONDAG'
tag: pinkstertijd-1
content: ../styling.md
sortIndex: 240
---

## Het offer van allen

_Heer, wees onze smekingen genadig_... Aldus de _secreta_ in de mis van verleden zondag. Waarom laat de Kerk ons aldus bidden? Om ons gebed nog dringender te maken.

1\. De Kerk veronderstelt, dat wij bidden, dat wij God iets te vragen hebben. Er zijn zoveel noden, waarin wij mensen geen uitkomst zien. Wij hebben Gods hulp zo dringend nodig in allerlei gevaren en bij allerlei (naar wij menen) zo rechtvaardige wensen. Dit gebed is een levensdaad van ons hart. Iets, waarop wij telkens weer terugkomen, als een ontlading van ons angstig gemoed, als een opzien naar een liefdevolle Vader, een grijpen naar zijn Vaderhand.

Er is een ander gebed: het hoort zo wezenlijk bij het heilig misoffer, dat wij het eigenlijk nooit achterwege mogen laten. Het is de aanbidding van God-zelf, met Jezus en in Jezus.

Laat de Kerk ons niet in iedere mis zeggen: _per ipsum et cum ipso et in ipso..._? _Door Hem (door Jezus Christus), met Hem (met Jezus Christus) en in Hem (in Jezus Christus) zij U, o eeuwige Vader, in de eenheid van de heilige Geest, alle eer en glorie._

God danken moge in ons leven even frequent zijn als het zien van zijn weldaden. En zijn weldaden, die we ieder ogenblik kunnen ondervinden, niet zien... dat zou een bewijs van ondankbaarheid zijn.

Gods erbarmen afbidden, Zijn welwillendheid trachten te verkrijgen, is vooral nodig, als wij denken aan eigen zonden. Er is zoveel, dat ons leven ontsiert, maar, en dat is heel wat erger, daarmee ook zoveel tekort zal doen aan de glorie van God. Heer, wees ons gebed genadig... zie neer in liefde en erbarmen op alles, waarmede wij ons tot U richten... en wil ons goedgunstig verhoring schenken.

_Neem deze offers van uw dienaren en dienaressen welwillend aan._ Dit offer is het offer van de Kerk, het is het offer van Christus. Hij is zelf offer en tegelijk _ons_ offer. Dat offer wordt door de Vader met een oneindige liefde aanvaard. Het is een eeuwig offer, het offer van zijn Lichaam en Bloed, welsprekender dan dat van Abel. Wij mogen ons verheugen om dit offer van oneindige waarde, dat _voor_ ons, dat mede _door_ ons in iedere heilige mis de Vader wordt aangeboden.

2\. Maar wij hebben tegelijk met dit allerheiligste offer ook onszelf aan te bieden. Ook wijzelf zijn een offer voor God.

_Derhalve,_ schrijft Sint Paulus, _bezweer ik u broeders, bij Gods barmhartigheid, dat gij uw lichamen aanbiedt, als een levende offerande, welgevallig aan God..._ (Rom. 12:1)

Dat is het eerste offer: ons lichaam. Moge het God ongerept en volledig toebehoren, met al zijn krachten en functies, ook met al zijn pijn en lijden.

Ons offer: dat is onze arbeid van vandaag, die wij God aanbieden, gevoegd bij het offer van Christus, opdat die arbeid moge strekken tot zijn eer...

Ons offer: dat zijn onze kruisjes, die wij nog niet zien, maar die er vermoedelijk ook vandaag weer zullen zijn. Het ligt toch voor de hand, dat wij ons kruis doen steunen op het zijne en ons lijden zowel heiligen als verlichten door het te verbinden met wat Hij geleden heeft.

Ons offer: dat zijn al onze dierbaren, kinderen, leerlingen, zieken, tenslotte al degenen die op ons rekenen, die ons om raad vragen, voor wie wij mogen zorgen. Laten wij hen allen toevertrouwen, de Vader aanbieden, tezamen met het heilig offer van Christus,... _opdat, wat ieder van ons heeft opgedragen, tot de eer van uw naam, allen tot heil moge strekken_.

Uiteindelijk is àlles tot Gods eer en glorie. Dit te beseffen geeft inhoud, schoonheid en diepte aan ons leven. Wij leven niet alleen voor onszelf, niet alleen voor onze naaste omgeving of voor de mensen van welke plaats of tijd ook; wij leven, wij arbeiden, wij offeren, ter ere van de oneindige, drieënige God.

Moge Hij ons offer goedgunstig aanvaarden, met liefde neerzien op onze goede bedoeling, ons zegenen in ons pogen.

_O grote God, Vader van Jezus Christus, moge alles wat ik doe en ben, strekken tot uw glorie. Wees eeuwig geprezen in de hemel en op aarde en wees gedankt, omdat Gij mijn arbeid en mijn offer wilt heiligen door het gebed en het offer van Hem, in wie Gij een welbehagen hebt, Jezus Christus, uw Zoon. Amen._
