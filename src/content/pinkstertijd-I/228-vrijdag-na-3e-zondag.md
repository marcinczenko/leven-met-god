---
path: /228
title: '228: VRIJDAG NA DE 3e ZONDAG'
tag: pinkstertijd-1
content: ../styling.md
sortIndex: 228
---

## Hij komt alle ellende tegemoet I (Luk. 15,1-10)

_In die tijd kwamen de tollenaars en zondaars tot Jezus om Hem te horen._

Waren het geen _bevoorrechte tollenaars_ - mensen die bekend stonden om hun onrechtvaardigheid - en geen _gelukkige_ zondaars die naar Jezus gingen... _om Hem te horen?_ (Evangelie van verleden zondag)

1\. Door welke biezondere genade werden zij gedreven, dat hun hart hen niet met rust liet tot zij zich aan Jezus' voeten hadden gezet... om te luisteren?

Als de heilige Geest ons drijft om naar Jezus te luisteren, om aandachtig een of ander evangeliewoord te aanhoren (ook al is de predikant naar onze smaak niet zo goed) of als wij in onszelf keren om te luisteren naar wat de Heer tot ons zegt in ons eigen hart... hebben wij dan de zonde al niet half vaarwel gezegd?

_Hij kwam bij de zijnen en de zijnen ontvingen Hem niet,_ schrijft Sint Jan. Zie, Hij komt tot de zondaars... en ze luisteren naar Hem. Niet de _zogenaamde_ rechtvaardigen, niet hen die als heiligen bekend (willen) staan, maar de eenvoudigen, die nederig hun schuld bekennen en gebogen gaan onder de zware last van eigen zonden... die komt Hij roepen. Hij is de barmhartige Samaritaan, die bij voorkeur gaat tot hen die door anderen voorbij gelopen worden. Hij heeft dus voorkeur voor de geringen, voor de misdeelden, voor allen die zichzelf niet geslaagd achten...

Hij heeft olie en wijn voor alle wonden... Hij legt allen op het lastdier, dat Hijzelf is; Hij draagt ze mee om ze te genezen, en om voor hen te betalen.

De zondaars van zijn tijd (niet de luidruchtige zelfverheerlijkers), maar op wie werd neergekeken, degenen die publiek veracht en nagewezen werden, heeft Hij rondom zich verzameld.

2\. _Hij ontvangt zondaars... en eet met hen._ De FarizeeÃ«n en Schriftgeleerden ergerden zich aan Hem, omdat... Hij hun normen niet volgde. Zij vonden, dat dit volk verachtelijk was en vermeden moest worden. En Hij oordeelde heel anders.

Want Hij is de Barmhartige: Hij vond dat deze mensen aanvaard moesten worden, dat Hij naar hen moest luisteren, dat Hij ook aan hen moest geven (het allerkostbaarste wat Hij bezat): de liefde van zijn Hart, zijn belangstelling en zijn goede, hartelijke woorden.

En nu slechts twee vragen: gaan wij als zondaars naar Jezus... eten wij met Hem, zitten wij aan zijn tafel? Luisteren wij naar Hem? Want _die_ zondaars schijnt Hij bij voorkeur te kiezen, die luisteren en... die vertrouwen in Hem stellen. Wat ook de wereld van u zegge of denke... Hij oordeelt toch volgens _zijn_ normen. En zijn normen zijn die van goddelijke goedheid, van liefde, en barmhartigheid. Er is geen zonde die Hij niet heeft uitgeboet; er is geen kwaad dat Hij niet goed maakt, er is geen wonde die Hij niet kan en zal genezen... als u naar Hem toe gaat.

De tweede vraag: hebben wij (heb ik) misschien ooit anderen veracht, stel ik mij (tenminste inwendig) boven anderen, en waarom? Oordeelt God niet heel anders dan de mensen? Heeft de heilige Geest niet heel diep (en vruchtbaar) gewerkt in Maria Magdalena en... in de goede moordenaar? Blijkt ooit uit mijn woorden mijn vinnig en hard oordeel? En zelf heb ik zoveel liefde nodig... ook anderen hebben liefde nodig... zij hebben mijn liefde nodig.

_Heer, denk aan mij, nu Gij in uw Rijk gekomen zijt. Amen._
