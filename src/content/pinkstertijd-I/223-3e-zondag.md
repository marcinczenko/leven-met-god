---
path: /223
title: '223: 3e ZONDAG NA PINKSTEREN'
tag: pinkstertijd-1
content: ../styling.md
sortIndex: 223
---

## Het lijden in ons leven

Niemand ontsnapt geheel aan de wet van het kruis: van iedereen wordt gevraagd dat hij zijn deel zal dragen in heel het menselijk leed dat de wereld vervult. Als wij opzien naar Christus en gelovig het lijden aannemen, uit Gods hand, wordt het kruis dragelijk en zeer vruchtbaar. Op zijn beurt draagt het dan ons; het verheft ons, het brengt ons in werkelijkheid nader tot God.

1\. Zo dikwijls treffen ons allerlei kruisjes, dat het wel nodig is herhaaldelijk op die waarheid terug te keren. Soms lijkt 't of het lijden is verdwenen; het duurt echter niet lang; het komt ons spoedig weer bezoeken.

In het epistel van vandaag spoort Sint Petrus ons aan tot geduld en tot vertrouwen. _Vernedert u dus onder Gods machtige hand, opdat Hij u te zijner tijd moge verheffen._ Al is het slechts de vernedering om eigen beperktheid, het doet ons veel verdriet. Niet te kunnen doen, wat men zou willen doen, wat men als mogelijk had gezien, waarvoor men talent en opleiding had ontvangen, en dan weerhouden worden, is soms zeer zwaar.

Gebroken te zijn naar het lichaam, bovendien soms verdoofd naar de geest onder invloed van een langdurige ziekte... het stelt zware eisen aan ons geduld. Te leven in een irriterende omgeving, waar ons werk openlijk of in het geheim wordt gekritiseerd en afgebroken... weinig genegenheid, aanmoediging, aanvaarding en begrip te vinden... het gaat haast onze krachten te boven. De dagelijkse arbeid zelf... is hij voor velen niet een kruis?

_Werpt al uw bekommernis op Hem, want Hij draagt zorg voor u._ Dat is de beste raad, die de apostel geven kon. Zie toch naar Christus, draag aan Hem alles op; en wees geduldig bij het dragen van uw kruis. Het lijden is als een bekoring: gelegenheid tot overwinning of tot nederlaag; een reden te meer om in gebed en in eenzaamheid met God, de kracht te zoeken tot aanvaarding.

2\. _Weest bezonnen en waakzaam. De duivel, uw vijand, zwerft rond als een brullende leeuw, op zoek wie hij verslinden zal. Weerstaat hem sterk door het geloof. Denkt er aan, dat aan uw broeders, over de wereld verspreid, het lijden is toegemeten in dezelfde mate._ (1 Petr. 5:6-11) Wij zijn niet de enigen die lijden of moeilijkheden hebben. Tezamen met allen die in Christus leven, lijden wij, maar - zo wij willen - door _zijn_ kracht. EÃ©n in het mystieke Lichaam brengen wij een gezamenlijk offer, dat allen ten goede komt. Ons lijden, geheiligd door de verheven vriendschap met Christus, helpen om hen te heiligen, die nog niet geloven... om hen tot Christus en tot God te voeren, die in het lijden geen zin zien... om te helpen en over hen de troost van God te storten die door het lijden als met wanhoop zijn geslagen. Alle lijden dat ons ongevraagd overkomt, wordt dan een uitmuntende vorm van apostolaat.

Dit is de wonderbare uitwerking van onze eenheid met Christus die zelf voor alle tijden en voor alle mensen heeft geleden. Hij vraagt van ons dat wij dan lijden met geduld en met liefde.

_De God van alle genade, die u in Christus riep tot zijn eeuwige glorie. Hij zal u na kortstondig lijden oprichten en sterken, stevigen en bevestigen. Hem is de kracht in de eeuwen der eeuwen._ Hij zal eens onze glorie zijn, Hij zal ons herstellen, Hij zal ons vervullen met zijn blijdschap.

_O God, die ook mij een aandeel geeft in het lijden van de wereld, geef dat ik naar het voorbeeld van uw liefste Zoon, zijn kruis in onderwerping, zelfs met veel liefde, moge dragen tot uw glorie en tot heil van velen. Amen._
