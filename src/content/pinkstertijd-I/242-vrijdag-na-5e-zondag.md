---
path: /242
title: '242: VRIJDAG NA DE 5e ZONDAG'
tag: pinkstertijd-1
content: ../styling.md
sortIndex: 242
---

## Het heilig Hart en zijn beloften II

1\. _Ik zal voor hen bij hun leven en vooral in hun dood een veilige toevlucht zijn._

Jezus wil onze toevlucht zijn, dat wil zeggen: Hij wil degene zijn tot wie wij vluchten, als er nood is of gevaar dreigt. En... wij zijn voortdurend in nood. Steeds staat alles op het spel. Kent onze tijd, kennen wijzelf niet de angst als een bijna permanent levensverschijnsel? Hij is onze Redder. Hij blijft zeggen: _komt tot Mij, gij allen die belast zijt en beladen, en Ik zal u verkwikken_. (Matt. 11:28)

Maar dat vraagt van onze kant ook verlangen naar Hem, een geestelijke beweging van binnenuit... naar Hem toe. Dit voortdurend zoeken naar Christus, naar zijn liefde maakt ons met Hem vertrouwd. Die pogingen tot overgave, tot het verliezen van alle angst in de oneindigheid van zijn Hart, geeft nieuw vertrouwen en nieuwe moed. 

_Houd u aan Jezus vast in leven en sterven, en vertrouw u toe aan zijn trouw; Hij alleen kan u bijstaan wanneer allen u verlaten._ (Navolging v. Chr. 2:7,2)

De verlossing beleven door de vitale. de werkelijke, bloedwarme, levensechte aansluiting bij Christus, dat is een groot stuk van de verlossing. Wij vergeten het te vaak; wij zijn zijn verlosten en Hij staat te wachten of wij die verlossing ook aanvaarden en er een werkelijke levensinhoud aan geven. Dan staat Hij naast ons, dan is Hij in ons. Dan wordt het leven dragelijker en de toekomst lichter. Dan is er liefde, echte liefde, tussen zijn Hart en het onze, dan wordt Hij steeds meer, zelfs voelbaar, onze werkelijke toevlucht.

Wij begrijpen dat dit alles ons meevoert. Het voert ons mee naar die geheimzinnigheden, waarop de Meester doelde, toen Hij, iemand onderrichtend, sprak: _de wind waait waar hij wil; gij hoort zijn geruis maar gij weet niet vanwaar hij komt of waarheen hij gaat..._ (Joh. 3:8) Zo wordt de ziel in liefde door God meegevoerd. Meer nog, zij wordt ook ontvoerd... ontvoerd aan zichzelf. Het blijft immers een wet van de liefde dat men geeft en dat men vooral zichzelf geeft. Hoe zou men anders ooit mystieke hoogten kunnen bereiken?

_Geef alles voor alles; kies niets uit, neem niets terug. Sta helemaal en zonder aarzelen aan mijn zijde en gij zult Mij bezitten._ (Navolging v. Chr. 2:7,2) Uitwisseling is de levenskern van de liefde. Wie niet geeft, wie zichzelf niet geeft, heeft geen besef hoe diep de liefde wel kan gaan.

2\. _Ik zal alles wat zij ondernemen rijkelijk zegenen._

Dit woord van Jezus behoeft eigenlijk geen verklaring. Als iemand Hem toebehoort en zijn hart aan Christus geeft, wordt hij door Christus immers op goddelijke wijze met zijn liefde achtervolgd. Alles wat van de vriend is, wordt door de vriend bemind. Hij zorgt voor onze belangen in rijke mate. Vertrouw uw zorgen, dus uw kinderen, de mensen die op u steunen, die vrijwel alles van u verwachten, vertrouw ze toe aan het goddelijk Hart. Hij bemint metterdaad. Hij licht u voor, Hij fluistert u in wat u moet zeggen. Hij schikt uw levensloop tot uw heil en tot hun heil. Hij zal niet toelaten, dat uw zorgen onvruchtbaar blijven. Hij zal... u zegenen!

_O goddelijk Hart, leer mij wat de liefde is, die zich door daden toont; breng Gijzelf mij tot die waarachtige liefde en tot een steeds levendig en onbegrensd vertrouwen. Amen._
