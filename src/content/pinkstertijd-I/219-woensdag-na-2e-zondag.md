---
path: /219
title: '219: WOENSDAG NA DE 2e ZONDAG'
tag: pinkstertijd-1
content: ../styling.md
sortIndex: 219
---

## Wat gaat er van ons uit?

Er zijn dagen dat wij allerlei onbestemde verlangens hebben en aan alles behoefte hebben. Misschien betekent dit, dat wij minder dan ooit onszelf voldoende zijn.

Wij zouden gaarne geholpen worden door God en door de mensen. Maar, is het niet waar: _wie karig zaait, zal karig oogsten, en wie in overvloed zaait, zal ook overvloedig oogsten?_ (2 Kor. 9:6)

1\. Ondanks alle onrechtvaardigheid en het soms zo harde oordeel van de mensen, ondanks de ruwheid, waarmede wij vaak door hen bejegend worden zouden wij Christus' woord mogen gedenken: _Geeft en u zal worden gegeven: een goede, volgestampte, geschudde en overlopende maat zal u in de schoot worden gestort._ (Luk. 6:38) (evangelie eerste zondag na Pinksteren)

Wat gaat er van ons uit? Zijn wij zelf voortdurend overvloedig rijk en mild in goedheid voor anderen? Hoe vaak misschien heb ik de nood van anderen voorbijgezien! Ik heb mijn medemensen voorbijgezien, die zonder woorden, eigenlijk toch zo smeekten om mijn aandacht, om een hartelijk woord van mij, om mijn oprecht menselijke belangstelling. Ik moet die behoefte van anderen leren zien en er aan tegemoet komen.

Nu mis ik de liefde van anderen als mis ik mijn dagelijks brood en meer. Er is slechts één geneesmiddel voor mijn kwaal: mijzelf te geven en te vergeten, bij allen, aan wie ik iets van goedheid geven mag. Ik heb het te weinig gedaan... Dat was niet christelijk, het was zelfs niet menselijk. Ik was te eenzaam, omdat ik mijzelf in mijzelf heb opgesloten en de ontmoeting met mijn medemensen heb geweigerd.

Ik ben arm tegenover God. Het is alsof Hij mij verlaten heeft. Maar als ik eerlijk ben, moet ik bekennen: Ik heb ook Hem te veel vergeten, ik heb Hem verlaten en ik heb Hem niet gezocht, zoals Hij toch van mij mocht verwachten. Nu voel ik mij eenzaam... wat wil Hij anders, dan dat ik Hem iets zou geven, van wat Hij verlangt? Dat _iets_ is mijn gehele hart... Ik weet dat Hij zich dan geven zal. _Met de maat, waarmee gij meet, zal ook u gemeten worden._ (Luk. 6:38)

2\. _Hij zei hun ook een gelijkenis: Kan een blinde wel een blinde leiden? Vallen dan beiden niet in een kuil?_ (Matt. 15:14)

Hoe zal ik anderen het licht geven, waarom zij vragen, als ik zelf dat licht niet bezit. En waar zal ik dat licht gaan halen tenzij bij Hem, die de wijsheid is, _het Licht van het Licht, Lumen de Lumine?_

Er zullen altijd mensen zijn, die op mij steunen. Ze zijn door God aan mij toevertrouwd, ze worden door Hem naar mij toegestuurd, Ik weet het en ik zie er mijn apostolische taak in. Het is daardoor vooral dat mijn leven in zijn oog iets betekenen zal. Ik heb namelijk zijn woord, zijn wijsheid door te geven. Maar als ik blind ben,... hoe zal ik dan de blinden leiden?

Als de blinden, zij die de weg niet weten, naar mijn voorbeeld en mijn gedrag zien, maar ik geef de rechte weg niet aan, wat dan! Als mijn gedrag onvast en onzeker is en het christelijk licht niet uitstraalt, en niet spreekt van zijn wijsheid _dan vallen beiden (ik en mijn medemens) in een kuil_. Ben ik dan wel verantwoord tegenover God? Dan geef ik mijn kinderen stenen voor brood; en aan allen, die op mij steunen, leugens voor de waarheid. _Geen leerling staat boven de leraar,_ ik heb van de Leraar bij uitstek, van de éne Leraar, nog alles te leren. Ik zal pas goed zijn, als zijn leer en zijn wijsheid in mij zijn overgegaan; als ik daarvan zal doordrongen zijn. _Slechts de goedgevormde leerling zal als de leraar zijn._ (Luk. 6:35-40)

_O Jezus, die wijsheid zijt en liefde, stort in mij uw Geest van wijsheid, geef mij uw Geest van liefde, opdat ik, voorgelicht door uw licht, getrokken door uw kracht, gedrongen worde U na te volgen. Laat mij U beminnen en om die liefde tot U, ook al degenen beminnen en helpen die Gij mij toezendt op mijn levensweg. Amen._
