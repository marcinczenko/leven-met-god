---
path: /209
title: '209: DRIEVULDIGHEIDSZONDAG'
tag: pinkstertijd-1
content: ../styling.md
sortIndex: 209
---

## De Heilige Drieëenheid

Wij zijn door het geloof in Gods goedheid zijn woonplaats geworden. Want Hij heeft ons met het geloof - met het kennen en erkennen van God - de liefde gegeven en wie Hem bemint, wordt door Hem bemind en bewoond. _Wij zullen komen en onze woonplaats bij Hem nemen._ (Joh. 14:23)

1\. Ieder moment van stille ingekeerdheid voert ons tot aanbidding van de goddelijke Drie, die in ons verblijven. Deze heilige en heiligende inwoning is het begin van ons eeuwig leven, dat alleen in God en door God kan bestaan. Hijzelf wordt, naarmate ons bewustzijn van zijn aanwezigheid toeneemt, steeds meer een bron van geluk. En dit geluk blijft vrijwel onaangetast, ook als het aardse geluk wat wankelt. Ja dat geluk wordt zelfs vaak zuiverder en dieper als er voor de uitwendige mens op bepaalde tijden maar zeer weinig te genieten valt.

_Gezegend zij de heilige Drieëenheid, en de onverdeelde Eenheid..._ (Introïtus van de heilige Mis) _Gezegend zij God de Vader en de eniggeboren Zoon van God en ook de heilige Geest..._ (Offertorium)

_Wij zegenen de God van de hemel en voor alle levende wezens zullen wij Hem belijden._ (Communio)

Het is een vreugde dat wij ons tot God mogen keren en dat Hij zo wonderbaar dicht bij ons is. Wijzelf zijn het kleine heiligdom, waarin wij Hem altijd kunnen ontmoeten en waar wij Hem mogen aanspreken. Hier mogen wij Hem aanbidden en Hem zeggen, hoe gelukkig wij zijn om onze afhankelijkheid van en onze vriendschap met Hem.

Met de engelen en de heiligen prijzen wij zijn almacht, zijn Wijsheid en geheel zijn onvolprezen, heerlijke volmaaktheid, die in het heelal op duizenderlei wijzen wordt weerkaatst. _Wij geloven in U alleen, wij prijzen U, wij verheerlijken U, wij geven ons zonder voorbehoud aan U over._

2\. Het is zeker geen toeval als de Kerk ons vandaag tot driemaal toe de barmhartigheid van de Drieëne God laat prijzen.

Wij zegenen Hem, wij loven Hem, wij willen Hem op allerlei wijzen verheerlijken... _omdat Hij ons zijn barmhartigheid heeft bewezen_. Het was de liefde, de barmhartige liefde van de Vader, die ons heeft geschapen; het was de medelijdende liefde, het was dus de barmhartigheid van de Zoon, die ons door zoveel lijden heeft gered; het is de barmhartigheid van de heilige Geest die voortdurend in ons werkt om ons tot ware heiligheid op te voeren.

In grote dankbaarheid mogen wij deze goddelijke liefde gedenken die met een eindeloze, onuitputtelijke vrijgevigheid ons tegemoet treedt en altijd weer bereid staat ons te ontvangen, ons te vervullen, ons tot hogere zuiverheid en daardoor tot inniger Godsvereniging op te voeden. De heilige Drieëenheid is de grondeloze rijkdom van vrijgevigheid en mildheid.

Hij gaf ons bet geloof en de genade, de verlossing en Jezus' leer en voorbeeld. Diezelfde God gaf ons zoveel licht en zo vaak vergeving van onze zonden. Hij gaf ons kracht als aanvulling van onze vele en grote zwakheden; Hij gaf ons weer nieuwe moed en een nieuw verlangen als wij de uitputting of de wanhoop nabij waren. Hij gaf ons kleding en voedsel en huisvesting en geheel deze heerlijke schepping, die van zijn schoonheid en goedheid getuigt.

Mag Hij niet verwachten, dat onze dankbaarheid ons nu leiden zal tot een grotere aandacht voor Hem? En zal die grotere aandacht ons als vanzelf niet brengen tot een inniger liefde? Ons leven heeft aan niets zo zeer behoefte als aan een hevige liefde tot God. In de Vader, in de Zoon, in de heilige Geest openbaart Gods wezen ons telkens zijn liefde. Is het niet tijd, dat wij zijn bewijzen van liefde en zijn oproep tot wederliefde leren verstaan?

_Om uw schoonheid, o drieënige God, om uw wijsheid en almacht en vooral om uw barmhartige liefde zal ik op mijn beurt U beminnen: "in eeuwigheid zal ik de barmhartigheid des Heren bezingen." Amen._
