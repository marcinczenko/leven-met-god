---
path: /229
title: '229: ZATERDAG NA DE 3e ZONDAG'
tag: pinkstertijd-1
content: ../styling.md
sortIndex: 229
---

## Hij komt alle ellende tegemoet II

_Hij hield hun de volgende gelijkenis voor: wie van u, die honderd schapen heeft, en er één van verliest, laat niet de negen en negentig anderen achter in de woestijn en gaat het verlorene zoeken totdat hij het vindt? En als hij het gevonden heeft, legt hij het verheugd op zijn schouders en thuisgekomen roept hij zijn buren en vrienden bijeen en zegt hun: verheugt u met mij, want ik heb mijn schaap teruggevonden, dat ik verloren had._ (Luk. 15:8-10) (Evangelie van aanstaande zondag)

Om de Farizeeën en Schriftgeleerden nog eens duidelijk te zeggen waarom Hij was gekomen, waarop zijn verregaande goedheid gebaseerd was (niet op zwakheid of onwetendheid, maar op Gods barmhartigheid) stelt Hij hun deze parabel voor. Hij vertelde dit met vuur, met kracht en met een zekere gejaagdheid (zoals in het ritme van de vertaling nog voelbaar is), als iemand die iets te zeggen heeft wat hem biezonder ter harte gaat. En zij verstonden zijn woorden uitstekend; zij wisten (zij waren voor een groot deel eigenaars van kudden) hoezeer de veebezitter zich aan zijn dieren hecht. Eén schaap verloren en: ...alles raakt op de achtergrond, zelfs de gehele kudde. Hij gaat zoeken, onrustig, langdurig; hij offert zijn tijd, moeite en rust... totdat hij het vindt.

Hij mishandelt het dier niet... hij slaat het niet of scheldt niet; er is alleen maar vreugde in zijn hart. Zijn _zorg_ en zijn liefde hebben overwonnen. Hij legt het met blijdschap op zijn schouders; hij draagt het naar huis alsof het zijn kind was. En thuisgekomen roept hij vrienden en buren omdat hij zijn geluk niet zwijgen kan. En plechtig klinkt zijn conclusie, enigszins met verontwaardiging, omdat zij zijn zondaars durven verachten: _zo zeg Ik u, zal er meer vreugde zijn bij de engelen van God, over één zondaar die zich bekeert, dan over negenennegentig rechtvaardigen die geen bekering nodig hebben_.

2\. En de groep rondziende richt hij zich evenzeer tot de vrouwen, opdat geen mens zou denken: Hij heeft mij niet bedoeld. Ook tot haar spreekt Hij een eigen parabel, voor hun eigen wereld, opdat zij ze goed zouden begrijpen en durven toepassen op zichzelf.

_Of welke vrouw, die tien drachmen bezit en één drachme verliest, steekt niet een lamp aan en veegt niet het huis en zoekt niet zorgvuldig, totdat zij ze vindt? En als zij ze gevonden heeft, roept zij haar buren en vriendinnen bijeen en zegt haar: Verheugt u met mij, want ik heb de drachme gevonden, die ik verloren had._

Niemand mag nog angstig zijn over zijn zaligheid als hij in de goedheid van Christus gelooft. Zelf zullen we het niet halen; we zijn immers niet veel meer dan een verloren drachme of een verloren schaap. Maar er is er Eén die steeds zoekt, die er zijn vreugde in stelt, te vinden en te redden. Wat stemt dat hoopvol ondanks alles.

De gelijkenis is ook een stil verwijt. _Als Ik, de Christus, zo vol goedheid ben tegenover allen, waarom zijn jullie dan zo hard voor elkander?_

Ook voor ons geldt de goddelijke vermaning; _exemplum dedi vobis, een voorbeeld heb Ik u gegeven..._ Wij behoren te doen, zoals Hij heeft gedaan. En dan is alle zelfgenoegzaamheid en geheime zelfverheffing onchristelijk... Ons past niet het harde woord, de scherpe kritiek of de vergelijking, die vernederend is voor een medemens. Met Christus en zoals Christus behoren wij overal te troosten, aan te moedigen, te vergeven en te helpen. Het vraagt veel zelfverloochening; maar zonder zelfverloochening zullen wij nooit het bewijs geleverd hebben, dat onze liefde voor Jezus tijdens ons aardse leven oprecht was.

_Heilig Hart van Jezus, voorbeeld van ware liefde; leer mij beminnen. Amen._
