---
path: /233
title: '233: WOENSDAG NA DE 4e ZONDAG'
tag: pinkstertijd-1
content: ../styling.md
sortIndex: 233
---

## Vrede

De grootste schat van het mensdom is de vrede. In de sociale en politieke orde is de vrede onzegbaar waardevol; van ons eigen hart maakt de diepe vrede het eigenlijk geluk uit.

1\. Van tijd tot tijd laat de Kerk ons om vrede bidden. Misschien zijn wij wel dikwijls geneigd te bidden om de vrede _van ons hart_, om de inwendige rust, om de vriendschap, een altijd inniger vriendschap met God.

Het is wijs en goed daarom te bidden en er veel voor over te hebben die inwendige vrede, die geluk en kracht betekent, in ons te handhaven. Maar wij zijn _leden van een gemeenschap_. Ook naar buiten, in het sociale leven is het bezit van de vrede een onschatbare weldaad. Wij, die zo vaak opschrikken wanneer die vrede dreigt verscheurd te worden, wij weten ook die uitwendige rust (misschien om recente herinneringen) wel te waarderen. De Kerk laat er ons om bidden. _Geef ons, o Heer, wij smeken er U om (aldus de oratie van verleden zondag), dat de loop van de wereld op vredige wijze volgens uw ordening worde gericht..._

De loop van de wereld... volgens de ordening van God.

Die ordening van God kan zich vestigen als de mensen maar _rechtvaardigheid en liefde_ betrachten.

Er is, iedereen weet het, schreeuwende onrechtvaardigheid in de wereld; velen worden verdrukt, veracht, uitgebuit onder de ogen van machthebbers met medeweten van machteloos toeziende volken. Er is een voortdurend gebrek aan wederzijds begrip tussen bevolkingsgroepen, tussen landen en continenten; omdat er gebrek aan liefde is. Er heeft zo weinig plaats, wat op een hartelijke ontmoeting lijkt; soms heeft het er de schijn van, niet veel meer. Het leidt maar zelden tot blijvende vormen van vriendschap tussen volken en groeperingen.

Hoe kan Gods rijk dan bloeien? Het is geen overdaad als de Kerk ons hier, onder het opdragen van Christus' offer, innig om laat bidden.

2\. _... En laat uw Kerk zich verheugen in de rust
van de godsvrucht._ Laat de godsvrucht in ons bloeien, Heer, de hartelijke, kinderlijke, liefdevolle houding tegenover U.

We kunnen haast niet bidden, als de onrust ons plaagt, als er gebrek is aan eenheid, gebrek aan liefde of aan geloof. Vermeerder onze onderlinge eenheid, geef ons vertrouwen in elkander, geef ons de ware zuivere christelijke gezindheid. Dan zal uit de hartelijke verhouding, uit die, wederzijdse liefde, de zin voor het offer weer ontstaan... Dan zult Gij de eerste plaats weer innemen in ons hoofd en in ons hart. Dan zullen wij vrede- en vreugdebrengers zijn op aarde. Dan zal men van buitenaf naar de Kerk toestromen, op het argument van _ziet eens, hoe zij elkander beminnen_. _Zegen ons, Heer en neem ons nog meer op in uw liefde, omdat wij uw verloste kinderen zijn, en leden van de door U gestichte Kerk op aarden Amen._
