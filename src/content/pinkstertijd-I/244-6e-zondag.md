---
path: /244
title: '244: 6e ZONDAG NA PINKSTEREN'
tag: pinkstertijd-1
content: ../styling.md
sortIndex: 244
---

## Het Doopsel

_Wij allen, die gedoopt zijn tot de gemeenschap met Christus Jezus, zijn gedoopt tot de gemeenschap met zijn dood._ (Rom. 6:3-11) Aldus begint het epistel van deze zondag, waarin Sint Paulus spreekt over het doopsel. Het doopsel is allereerst een opgenomen worden in Christus. Wij worden dus één met Hem, zodat alle zonde verdwijnt en God zelf in ons komt wonen. Daar ligt het kernpunt van deze gemeenschap met Christus.

1\. Het is een één-wording met Hem, waaruit voortvloeit dat geheel ons geestelijk wezen naar Hem wordt toegekeerd en wij gaan leven van zijn gedachten en waarderingen. Dit zou, als er geen beletselen waren, tot een voortdurend denken en handelen worden in Christus' geest en naar zijn voorbeeld.

Wij weten nu, dat er binnen en buiten ons allerlei dingen zijn, die dit onbelemmerde goddelijke leven en de volle gemeenschap met Christus herhaaldelijk tegenwerken.

Wij zijn echter leden van zijn mystiek lichaam, de Kerk, op grond van het doopsel. Daarmede worden wij uitgenodigd het goddelijk leven in ons te behouden, te versterken en te doen bloeien door een steeds vitale eenheid met de Kerk te onderhouden.

In deze eenheid gaat Christus ons voor, dáár spreekt Hij ons toe, dáár liggen de bronnen van heiligheid, van kracht en van levensschoonheid.

Van ons wordt verwacht, dat wij een nieuw, een heilig leven leiden. In de praktijk van het dagelijks leven blijkt dat zeker niet zo gemakkelijk te zijn. _In die gemeenschap met zijn dood, zijn wij dus begraven door het doopsel, __opdat ook wij een nieuw leven zouden leiden__, zoals Christus door de glorie van de Vader uit de doden is opgewekt._

Het is niet mogelijk een _nieuw_ leven te leiden als wij vasthouden aan het vroegere, dat wil zeggen aan alles (want dat is _het vroegere_) wat nog spreekt van heidendom, trots of zelfzucht.

Ik denk bij dat alles aan mijn gebreken en aan de goede hoedanigheden (zachtmoedigheid, offervaardigheid, plichtsgetrouwheid, beleefdheid, gebedsijver: dit alles is naastenliefde), die mijn leven als gedoopte moeten sieren. Ik wil immers meer dan door woorden alleen, reclame maken voor Gods Kerk, voor de Kerk van Jezus Christus.

2\. Geheel ons christelijk leven staat als een tijd van gespannen verwachting gekeerd naar de toekomst; wij zijn degenen, die alles hopen van de tijd, die komen gaat. Wij verwachten de heerlijkheid van Christus' komst en intussen werken wij aan de voltooiing van zijn verlossing in ons.

Wij ondergaan voortdurend zijn woord en zijn gedachte, die wij in ons opnemen en trachten te maken tot kern van _onze_ gedachten. Wij ondergaan zijn levenwekkende werking, waaraan wij standvastig proberen te beantwoorden. Doch dit verschuift onze visie: wij oordelen niet meer zelf, maar vanuit het standpunt van Christus, dat het onze is geworden. En daardoor is in principe afgerekend met het eigen ik, met _de oude mens_, met de zonde. Want juist door de overwinning van Christus in ons, gaat Hij in ons herleven en bereiden wij de glorie voor van het verrezen leven hierboven.

_Want wanneer wij zijn samengegroeid door het beeld van zijn dood, dan zullen wij het ook zijn door dat van zijn verrijzenis. Dit weten wij: onze oude mens is gekruisigd met Hem..._ (Rom. 6:3-11)

Hoe meer wij de verlossing trachten te beleven, des te groter wordt ook in ons het vertrouwen, dat de verlossing ons bracht. Ons leven van gedoopten in Christus is een hoopvol leven en is daarom vervuld van blijmoedigheid.

_Geef Gij ons, Jezus, dat wij uw verlossing steeds meer in ons opnemen; dat wij, die gedoopt zijn, ons dagelijks meer als verlosten mogen gedragen: leven in een sfeer van reinheid, blijdschap en veilige zekerheid van uw nabijheid. Amen._
