---
path: /236
title: '236: ZATERDAG NA DE 4e ZONDAG'
tag: pinkstertijd-1
content: ../styling.md
sortIndex: 236
---

## Heer, verlicht mij

_Verlicht, Heer, mijn ogen, opdat ik nooit inslape in de dood en mijn vijand niet moge zeggen: ik heb hem overwonnen._ (Ps. 12:4-5)

De psalmist, wiens woord in het offertorium wordt aangehaald, vraagt God om licht voor zijn ogen, opdat hij in de slaap niet zou worden overvallen...

1\. Wij mogen wel bidden om licht, opdat wij zouden zien, hoe wij ons behoren te gedragen. Wij menen misschien, het zo goed te weten en toch... is ons gedrag overeenkomstig die wetenschap? Volbrengen wij het goede dat God van ons mocht verwachten? En dat, terwijl wij zo duidelijk zien, wat onze plicht is of wat God van ons vraagt aan goede werken? Wij weten toch, hoe wij God kunnen eren: door goed te zijn voor onze evenmensen, door beter te bidden, door een beter voorbeeld te zijn van plichtsbetrachting, van godsvrucht, en van zelfbeheersing in de omgang met andere mensen. Wellicht moeten wij voor onszelf bekennen, dat van dit alles nog zo weinig terecht komt. Bidden wij dan met aandrang en met vurigheid om kracht...

Maar er is een ander licht dat wij behoeven. Wij mogen dan al menen te zien, wat God van ons vraagt, zien wij ook de gevaren, waaraan onze herhaalde nalatigheid ons bloot stelt? _Heer, verlicht mijn ogen, opdat ik niet inslape in de dood..._

Wij kunnen het gevaar lopen, als God ons niet verlicht, allerlei fouten te begaan... die wij niet meer zien. Wij kunnen gebreken hebben en die laten groeien... terwijl niemand ons daarop attent maakt.

2\. Of er sluipt in ons leven een vorm van lauwheid binnen, waarbij wij nog menen, zeer goed christen te zijn en intussen zo schromelijk veel van onze plichten verwaarlozen.

Er is een lauwheid waarbij wij niet meer denken aan goede werken, aan aalmoezen geven, aan offeren ten bate van de gemeenschap... Er is een lauwheid, waarbij ikzelf ben gaan denken, dat alle vormen van genieting, van stoffelijke voldoening, volkomen gewettigd en verantwoord zijn, als ik maar geen grove overtredingen van Gods wet bega.

En intussen vergeet ik, dat alle opgang naar God, dat alle streving naar deugd, zelftucht vraagt en dus zelfbeheersing en zelfverloochening.

Waar mijn gemakzucht mij er toe brengt steeds het aangename en het aangenaamste te zoeken, blijft er voor offervaardigheid in mijn leven geen ruimte meer. Het is vanzelfsprekend dat mijn gebedsleven mij een vaak herhaalde zelfoverwinning moet opleggen... anders leef ik volgens invallen en grillen.

Naastenliefde is bijna synoniem met onbaatzuchtigheid en belangstelling voor anderen en... is aldus dikwijls het offer, het offer van mijzelf. Willen wij de _overwinning van de vijand_ voorkomen en onmogelijk maken, dan moge God ons licht geven, opdat wij duidelijk zouden zien wat ons (nog steeds) ontbreekt.

Zijn genade zal dan onze vaak nog zo zwakke pogingen ondersteunen, om dit te bereiken, waartoe Hij ons allen roept: het leven van liefde voor Hem in en door een leven van liefde voor de evenmens!

_O God, moge mijn gebed tot U in zijn oprechtheid U aangenaam zijn, opdat ik steeds moge zien en moge volbrengen, wat Gij in uw liefde en wijsheid van mij vraagt en verlangt. Amen._
