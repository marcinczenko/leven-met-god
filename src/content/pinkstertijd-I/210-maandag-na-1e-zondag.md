---
path: /210
title: '210: MAANDAG NA DE 1e ZONDAG'
tag: pinkstertijd-1
content: ../styling.md
sortIndex: 210
---

## Liefde eerste levenswet

De liefde van God en de liefde tot God is de grote rijkdom van ons leven. Het is voor ons telkens weer als een nieuwe taak dit te ontdekken en het tot richtsnoer te maken van alles wat wij denken en doen.

1\. _God is liefde_, zegt Sint Jan (1, 4:8-21), en omdat Hij liefde is, draagt al zijn werk naar buiten het spoor van die liefde. Hij heeft dus al zijn schepselen lief. Omdat God liefde is, worden wij door Hem bemind en aan het feit van deze liefde valt niet te twijfelen. Wij schieten te kort tegenover God, als wij weinig of geen begrip hebben van die liefde, of wanneer wij dat alles slechts zien als een louter theoretische waarheid, terwijl het de grote hefboom van ons leven behoort te zijn.

_Hierdoor nu heeft de liefde van God jegens ons zich (op een overtuigende wijze) geopenbaard, dat God zijn eniggeboren Zoon in de wereld heeft gezonden, opdat wij door Hem zouden leven_; met andere woorden opdat wij dus door Jezus Christus het leven van God in ons, in kiem reeds het eeuwig leven, zouden ontvangen.

Maar dit is niet alles. Het is niet genoeg herhaaldelijk het feit van de menswording van God voor ons te overdenken, er is aan die liefde nog een geheel ander aspect.

Die liefde van God, die zó zichzelf wilde tonen, dat God zijn Zoon aan ons gaf, was niet gewekt door onze tederheid of door onze kinderlijke aanhankelijkheid. Neen, het initiatief ging (en gaat nog altijd) van God uit. _Zijn_ liefde begon; _zijn_ liefde was overstelpend groot; _zijn_ liefde maakte ons in zijn oog beminnelijk.

_Hierin bestaat de liefde_ (van God), _niet, dat wij God (het eerst) hebben bemind_ en zijn liefde voor ons slechts wederliefde zou zijn, _maar dat Hij ons het eerst heeft liefgehad en (als duidelijk bewijs daarvan) zijn Zoon heeft gezonden tot verzoening van onze zonden._

Nooit doordringen wij ons genoeg van deze troostvolle waarheid: er is iemand die ons bemint; en die Iemand is oneindig machtig en goed; ons vertrouwen op zijn liefde mag niet aarzelen, ook niet _al klaagt ons hart ons aan, want God is groter dan ons hart en Hij weet alles_. (1 Joh. 3:20)

2\. Maar dat geloof in Gods liefde en dat vertrouwen op Hem, zal zich van zelf ook tastbaar maken in ons leven, als onze liefde tenminste echt is. Sint Jan wijst ons precies de weg, _Geliefden, als God ons zó heeft liefgehad, dan __moeten ook wij elkander beminnen__._ Niemand heeft God ooit gezien, maar desondanks kunnen wij er heel zeker van zijn: _als wij elkander liefhebben, blijft God in ons (door zijn genade) en onze liefde jegens Hem is volmaakt_. Dat is dus het teken van wederliefde dat Hij van ons verwacht: daadwerkelijke liefde, goedheid, zachtheid, offerzin in onze omgang met de mensen.

Het is onmiskenbaar duidelijk: wie goed is voor de mensen, heeft God lief en wordt door Hem bemind. Is het niet eenvoudig? Is het niet voldoende? Hierdoor weten wij dat wij in Hem blijven en Hij in ons (dat Hij in ons leeft): dat Hij ons van zijn Geest (van liefde) heeft meegedeeld. Die geest van liefde - Sint Jan is de trouwe echo van de Meester - moet in alles voelbaar zijn. Dan bloeit onder ons het geduld, de belangstelling, de vrede en de vreugde. En dit alles staat dicht bij Jezus Christus en bij God. Zó duidelijk leert Gods liefde ons de weg van de ware en zo eenvoudige heiligheid.
