---
path: /123
title: '123: VRIJDAG NA DE 2e ZONDAG'
tag: vastentijd
content: ../styling.md
sortIndex: 123
---

## Christus niet afwijzen

De Joden moeten wel hoogst verbaasd zijn geweest toen Christus hun de betekenisvolle parabel voorhield van de wijngaard en de dienaars die vermoord werden. (Matt. 21:33-46)

1\. Een heer plantte een wijngaard, voorzag hem van al het nodige, verhuurde hem en ging toen naar het buitenland. Na zijn thuiskomst wilde hij de oogst in ontvangst laten nemen, maar de knechten die hij daartoe uitzond werden mishandeld of werden vermoord... de een na de ander. Ten einde raad stuurt hij zijn zoon met de gedachte: mijn zoon zullen zij ontzien. Maar toen de huurders de zoon zagen aankomen overlegden zij slechts kort: laten wij hem doden en... alles is voor ons.

Wat hebben zij zich vergist, zoals trouwens alle zondaars doen. Het verdere verloop was immers heel anders dan zij zich hadden voorgesteld. Christus vraagt aan het eind van de parabel aan de opperpriesters en de andere Joden die Hem aanhoorden: als de Heer van de wijngaard nu (zelf) komt, wat zal hij dan met die huurders doen? En zij: Hij zal ze een verschrikkelijke dood doen sterven en de wijngaard aan anderen geven. Blijkbaar hadden zij de strekking nog niet geheel doorzien. Daarom citeert Christus hun een woord uit de schrift en zegt: Hebt gij niet gelezen: _De steen die de bouwlieden hebben verworpen is tot hoeksteen geworden; door de Heer is dit geschied en het lijkt een wonder in onze ogen._

De verworpen steen die tot hoeksteen zou worden, was Hijzelf. Hij zou weldra worden veracht, bespot en gedood. Zij wilden Hem niet erkennen onder geen enkele voorwaarde. Zij deden zelfs geen moeite om enigszins in zijn gedachtengang te treden om iets van een (mogelijk toch) authentieke zending bij Hem te achterhalen, want Hij spaarde hen niet, Hij kende geen vleierij, Hij was onomwonden in het ontmaskeren van hun boosheid en slecht gedrag, hun materialisme, hun zelfzucht en hun trots.

En daarom vatten zij een gloeiende haat tegen Hem op. Zoals zij de vroegere gezondenen (de profeten) de een na de ander hadden vermoord, zo zouden zij Gods Zoon zelf vermoorden.

Zo blind maakt de hovaardij, de ikzucht, de bekrompen en slaafse eigenliefde. Alle voorzeggingen ten spijt, ondanks alle wonderen, ondanks hun eigen godsdienstig verleden, hun roeping tot leiders van Gods volk... vermoorden zij Gods zoon. Christus laat hun geen kans meer tot een foutieve interpretatie van zijn toch reeds doorzichtig verhaal en voegt er aan toe: _Daarom zeg ik u: het rijk Gods zal u ontnomen worden en gegeven aan een volk dat vruchten opbrengt._

Voorwaar geen kleinigheid. Als de Christus Godsgezant en Messias is, spreekt Hij hier een verpletterend woord: _Het rijk Gods zal u ontnomen worden._ Moesten zij niet denken: wie is Hij toch die zulk een taal durft spreken? Waarop beroept Hij zich, waar blijven zijn bewijzen? Een dergelijke zoekende houding, was het tenminste teken geweest van een zekere mate van inkeer, van reflectie, die tot dit dieper onderzoek had kunnen leiden: _zouden wij ons misschien toch vergissen?_ Maar, zegt Mattheus, zij voelden wel dat Hij op hen doelde: het maakte slechts hun woede gaande.

Zijn laatste woorden waren voor hen ondubbelzinnig en dreigend tevens. _Hij die op deze steen valt (de hoeksteen) zal verbrijzeld worden (wie zich aan Hem ergert loopt te pletter); en hij op wien Hij valt wordt vermorzeld_ (eens komt immers de onherroepelijke, rechtvaardige uitspraak van Christus de Rechter).

Een waarschuwing voor ons toch begrip te tonen voor de wijsheid van de Gods Zoon, te luisteren naar zijn eeuwig woord, ons open te stellen voor zijn heiligende invloed.

2\. Maar, of men kan Hem onvoorwaardelijk, zonder aarzeling, met geheel zijn hart aanvaarden, of men stelt Hem grenzen, in deze zin _het geloof niet al te ernstig nemen, er niet te diep in doordringen want... het leidt tot (verbijsterende) konsekwenties_.

Hoe eng, hoe burgerlijk is deze laatste visie! Is zij zo zeldzaam? Zelfs priesters en kloosterlingen ziet men grenzen trekken: het uitwendige wordt ruimer, het inwendige smaller genomen.

Terwijl de Meester louter goedheid is, vergevingsgezind voor iedereen en onzegbaar barmhartig, zouden wij enigermate zijn als de man uit de vergelijking van de talenten en Hem dus zeggen (op voorhand): _Heer, ik weet dat Gij een streng mens zijt,_ om eigen schamelheid, eigen lafheid daardoor te kunnen dekken. Maar dan pas komt onze schande aan de dag. Hij, _een streng mens_!

_Hij heeft alle welgedaan._ Hij is uit liefde tot ons gekomen, om ons te kunnen redden. Hij gaat ons in liefde voor als het stralend voorbeeld van een zuiver-menselijk, edel leven. ZÃ³ is de waarheid. En eigenlijk weten wij dat wel en wij weten het zelfs zeer goed.

Hij belooft ons te zullen helpen en wie Hem volgt (niet uit de verte maar van nabij) draagt de vreugde in zijn hart.

Hij is de Hoeksteen: bij Hem begint de scheiding. Hij is de Hoeksteen: Hij houdt alles samen wat zich bij Hem aansluit, Hij is er de kracht van en
de steun. Maar Hij is ook het Lam van God, Hij is de Leraar van een ondoorgrondelijk diepe wijsheid. Hij is ook de Bruidegom; de alles-begrijpende, alles-vergevende, altijd-troostende Vriend.
