---
path: /150
title: '150: WITTE DONDERDAG'
tag: vastentijd
content: ../styling.md
sortIndex: 150
---

## Hij nam het brood...

Er wordt op witte donderdag zoveel in de Kerk gevierd en herdacht dat het niet mogelijk is alles uitvoerig te vermelden of te overwegen.

Een punt overheerst: de instelling van de heilige eucharistie. Het was op de vooravond van zijn lijden. _Jezus wist dat zijn uur was gekomen om uit deze wereld naar de Vader te gaan. Hij had de zijnen liefgehad die in de wereld waren, thans had Hij hen lief tot het uiterste toe._ (Joh. 13:1)

1\. Wij mogen wel biezonder op de eucharistie toepassen wat Paulus schrijft over het mysterie van Christus: _dit is het heilsgeheim dat sinds de aanvang van de eeuwen en geslachten verborgen is geweest, maar thans aan zijn heiligen is geopenbaard. Aan hen heeft God bekend willen maken, hoe rijk aan glorie dit heilsgeheim onder de heidenen is: hoe Christus namelijk onder u is, de hoop op de glorie._ (Kol. 1:26,27)

Dit is de grote schat, de erfenis van liefde die Christus bij zijn dood de wereld naliet: zijn eigen Vlees en Bloed als spijs voor onze zielen. Hij zou zelf blijvend door dit offer zorgen voor Gods eer in de wereld. Hij zou zorgen voor onze heiliging door dit sacrament.

Met dit sacrament is het heilig priesterschap onverbrekelijk verbonden.

_Hij toonde zich bij het laatste avondmaal (het was in de nacht van het verraad) als Degene die als Priester is aangesteld volgens de orde van Melchisedech in eeuwigheid (Ps. 110:4) en bood zijn lichaam en bloed onder de gedaanten van brood en wijn aan de Vader aan. Hij reikte ook beide aan de apostelen uit (die Hij toen als priesters van het nieuwe verbond aanstelde), opdat zij deze onder dezelfde symbolische gedaanten zouden nuttigen. Hij gaf aan hen - evenals aan hun opvolgers in het priesterschap - de opdracht beide te offeren met de woorden: _doet dit tot mijn gedachtenis_. Zo heeft de katholieke Kerk deze woorden steeds verstaan en ook zo geleerd._ (Conc. van Trente)

2\. Deze dag nodigt ons uit, ons weer voor de geest te halen waar en hoe dit alles is geschied. Terwijl Hij zijn verraad, de gruwelijke mishandelingen en zijn onterende dood onmiddellijk ophanden weet, te midden van zijn apostelen die Hem zo weinig begrepen en nog zo weinig gevormd en zo onstandvastig zouden blijken, vierde Hij de eucharistie in de zaal van het avondmaal, plechtig voor dit doel gekozen opdat de gehele wereld het weten en blijvend herdenken zou. Toen _nam Hij het brood in zijn heilige en eerbiedwaardige handen, en zijn ogen opslaande ten hemel naar U God, zijn almachtige Vader, zegende Hij het, brak het en gaf het aan zijn leerlingen met de woorden: neemt en eet: dit is mijn Lichaam_. (Missaal)

Hoevelen hebben huiverend dit mysterie overwogen en dankend, eindeloos dankend de gelukkige uren herdacht vanaf hun eerste heilige communie tot op heden, waarin de Verlosser zelf neerdaalde in hun hart. Dit is waarlijk _God met ons_. Nu maakt Hij mij tot zijn eigen tabernakel. Nu stelt Hij mij gerust en belooft mij weer wat Hij eens gezegd heeft: _wie mijn vlees eet en mijn bloed drinkt heeft eeuwig leven..._

Op gelijke wijze nam Hij na de maaltijd deze verheven kelk in zijn heilige en eerbiedwaardige handen, zegende hem en gaf hem aan zijn leerlingen met de woorden: _neemt en drinkt allen hieruit: want dit is de kelk van mijn bloed, van het nieuw en eeuwig verbond, een mysterie van geloof, die voor u en voor velen zal worden vergoten tot vergeving van hun zonden_. _Doet dit zo dikwijls gij het doen zult tot gedachtenis aan Mij._ (Missaal)

Dit geheim, zoals alles wat de Godmens deed, is ondoorgrondelijk diep. Maar nu vraagt Hij toch wel op biezondere wijze onze eerbiedige aandacht en onze liefde. Priesters en leken, kloosterling en wereldling, alles verenigt zich vandaag om een dankbaar: _ik aanbid u met godsvrucht_, te zeggen; om met verlangen en met weemoed tevens, inwendig acten van liefde te herhalen, om te treuren over hun vroeger tekort aan liefde, om te bidden dat zij een steeds groter toename van vurig geloof en brandende liefde mogen ontvangen.

_O God, wat zijt Gij goed! Vergeef ons, die stamelen en voortdurend wankelen, onze menselijke zwakheid en onstandvastigheid. En wil, o verheven Zoon van God, zelf het mysterie in ons voltooien dat gij in ons begonnen zijt. Het is het mysterie van uw leven in ons, een mysterie van geloof, een mysterie van onzegbare liefde. Amen._
