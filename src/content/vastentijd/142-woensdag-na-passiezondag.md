---
path: /142
title: '142: WOENSDAG NA PASSIEZONDAG'
tag: vastentijd
content: ../styling.md
sortIndex: 142
---

## Bidden de wens van Christus

Wij zijn overtuigd dat de goede Meester, die ons zo liefheeft, bereid is ons op allerlei wijzen te helpen en bij te staan. Toch wenst Hij dat wij zullen blijven vragen om zijn hulp; Hij wil dat het gebed (in al zijn vormen) een voornaam bestanddeel zal uitmaken van ons geestelijk leven.

1\. Dat is ook volkomen begrijpelijk. Het vragen is een uiting van liefde, van vertrouwen, van afhankelijkheid, een daad dus die in de verhouding tussen God en ons niet mag ontbreken. Wij staan tot Hem immers in de verhouding van kind tot Vader. Een kind vraagt, en vader en moeder geven hunnerzijds gaarne alles wat maar goed kan zijn voor hun geliefd kind, en vooràl als het daarom vraagt.

Hij gaf ons een onvolprezen _voorbeeld_ van gebed. Maar dat voorbeeld is zo menselijk en zo bescheiden tevens, dat het ons als van zelf boeit en trekt tot navolging.

Als iemand de mens tactisch, wijs en menselijk wist te benaderen dan was het Jezus. Hij is onnavolgbaar in zijn mensenkennis, in zijn _psychologische_ ontmoetingen. Zelf heeft Hij gebeden, overdag en 's nachts, soms de gehele nacht door, in de eenzaamheid en... te midden van de mensen. Maar dit laatste zonder vertoon, zo van zelfsprekend dat het niemand stootte of hinderde, maar de mens wel meenam naar God. Hij heeft gebeden vóór de keuze van zijn apostelen, vóór de belijdenis van Petrus te Cesarea, vóór de verrijzenis van Lazarus. Hij heeft gebeden voor Petrus opdat zijn geloof niet zou bezwijken, Hij heeft voor de apostelen gebeden en voor allen, die door hun woord in Hem zouden geloven.

Wat een troost voor ons. Jezus heeft voor ons allen, voor u en voor mij gebeden. Weet gij wat dat betekent? Wij bevelen ons gaarne aan in het gebed van hen van wie wij aannemen dat zij werkelijk _goed_ bidden. Jezus voorkwam onze wensen.

_Ik heb hun de woorden gebracht, die Gij mij hebt gegeven; zij namen ze aan, erkenden naar waarheid, dat Ik van U ben uitgegaan en geloofden dat Gij Mij hebt gezonden. Ik bid voor hen... voor hen die Gij Mij hebt gegeven, omdat zij de uwen zijn._  
_Ik bid niet voor hen alleen, maar voor allen die door hun woord in Mij geloven. Mogen ze allen één zijn, zoals Gij Vader het zijt in Mij en Ik in u, mogen zij ook één zijn in ons._ (Joh. 17:8,9,20,21)

Hij bidt nog steeds voor ons want Hij leeft altijd, zegt Paulus, om onze middelaar te zijn. _Daarom kan Hij ook ten allen tijde hen redden, die tot God komen door zijn bemiddeling, daar Hij altijd leeft om hun middelaar te zijn._ (Hebr. 7:25)

2\. Van de Meester is de warme _aansporing tot bidden_: _vraagt en men zal u geven; zoekt en gij zult vinden, klopt en men zal u opendoen_. Hij wijst er op hoe een vader het verzoek van zijn zoon inwilligt en voegt daaraan toe: _als gij dan aan uw kinderen goede gaven weet te geven, hoewel gij boos zijt, hoeveel te meer zal dan de hemelse Vader de heilige Geest schenken aan wie tot Hem bidden_. (Luk. 11:9-13)

Het is ongetwijfeld waar dat Christus voor ons bidt, maar wij mogen daaruit niet afleiden dat bidden dus voor ons totaal overbodig geworden is. Hij is _de hemel binnengegaan, om thans voor Gods aangezicht te verschijnen ten behoeve van ons_, (Hebr. 9:24), Hij is daar _onze Voorspreker_ (Rom. 8:34); maar Hij bidt opdat wij mèt Hem zouden bidden, wij met Hem in de eenheid van het mystieke Lichaam; wij de ledematen met Hem die het Hoofd is.

Wij mogen het bidden wel beschouwen als een heilige plicht waardoor wij de heilige Geest ontvangen en alle goede gaven. God wil ons verlangend zien, wij behoren op Hem gericht te zijn met onze aandacht en met geheel ons wezen.

Hoe komen wij ooit tot de vertrouwelijkheid met Hem zonder gebed? Ons leven zal nooit veilig of heilig worden als wij niet veel bidden. _Bidt zonder ophouden,_ zo spreekt Paulus Christus na (1 Tess. 5:17) _Weest volhardend in het gebed._ (Rom. 12:12) _Volhardt in het gebed, aandachtig en dankbaar._ (Kol. 4:2) Wij kunnen niet zeggen dat onze heilige boeken over die noodzaak van het gebed niet spreken: het is de leer van Jezus. Hieraan zou dus in ons leven wel iets moeten beantwoorden. _Bouwt voort, geliefden op uw allerheiligst geloof, bidt in de heilige Geest, bewaart u zelf in Gods liefde en rekent op de barmhartigheid van onze Heer Jezus Christus ten eeuwigen leven._ (Judas 20-21)
