---
path: /149
title: '149: WOENSDAG IN DE GOEDE WEEK'
tag: vastentijd
content: ../styling.md
sortIndex: 149
---

## De vernederde Mensenzoon

Jezus heeft zich voor ons vernederd; wij zeggen en horen dat voortdurend. Maar deze zelfvernedering van de Redder der wereld heeft voor ons persoonlijk een diepe zin. Hij is ons voorbeeld, ook in de nederigheid en in de vernedering.

1\. _Maakt mijn vreugde volkomen,_ zo schrijft Paulus aan de inwoners van Filippi, _door eensgezind te zijn, de onderlinge liefde te bewaren en eenstemmig hetzelfde na te streven; __door niets uit partijzucht of uit ijdele glorie te doen, maar ootmoedig een ander hoger te achten dan uzelf; door niet alleen op uw eigen belang te letten, maar ook op dat van anderen bedacht te zijn__._ (2:2-4)

Dat is de wens en het gebed van Sint Paulus voor zijn gelovigen; hij vraagt eensgezindheid onder hen, onderlinge liefde, en wijst daarbij op de voorwaarde, namelijk een oprechte wederkerige hoogachting, onbaatzuchtigheid en echte nederigheid. Waarachtige onderlinge liefde is zonder nederigheid niet bestaanbaar, daarom legt de apostel op de nederigheid de nadruk. Hij roept hun het voorbeeld van Jezus in herinnering, wijst het als met de vinger aan. Hij houdt hun de verregaande vernederingen van de Godmens voor ogen, als een onweerlegbaar argument dat ook zij zelf nederig moeten zijn. Voor ons houdt die bewijsvoering haar volle kracht. Ook voor ons dus is de levenshouding van Jezus normgevend.

_Laat dezelfde gezindheid onder u heersen, als ook in Christus Jezus was. Want hoewel Hij Gods gestalte (natuur) bezat en zijn gelijkheid met God geen roof behoefde te achten, heeft Hij zich toch daarvan ontdaan (Hij ontdeed zich dus van alle uitwendige goddelijke glorie) door de gestalte aan te nemen van een slaaf en gelijk te worden aan de mensen. __En toen Hij uiterlijk als een mens werd bevonden, heeft Hij zich nog vernederd, door gehoorzaam te worden tot de dood, ja tot de dood op het kruis__._ (Fil. 2:5-8)

Het is niet eenvoudig dit sublieme voorbeeld van Jezus in zich op te nemen. Wij treden slechts aarzelend in zijn voetspoor, durven haast niet naar Hem op te zien. Wij dienen echter te weten dat ware nederigheid een grote gunst van God is en wij moeten onze pogingen om nederig te zijn voortdurend begeleiden met gebed. Ook deze kunst verwerft men slechts geleidelijk en door oefening.

2\. Het is een oefening in nederigheid zichzelf te aanvaarden in alle oprechtheid en dus... niet ontmoedigd te worden door eigen fouten al zijn ze nog zo talrijk. Het is al een grote genade en het begin van de nederigheid, zijn fouten te zien: _Kom heilige Geest, verlicht mijn verstand om mijn zonde te kennen._ De ontsteltenis hierover voert ons naar God. God vergeeft weer en helpt als wij opnieuw beginnen. Oefening in nederigheid is nog: niet af te zien van een nieuwe poging als de voorafgaande mislukt is, of toch stand te houden als wij van het toneel zouden willen verdwijnen omdat wij zo'n erbarmelijk figuur hebben geslagen.

Geen kwaadspreken en niet lasteren is dikwijls nederigheid, want wij doen dat wel eens uit ijdelheid of zelfs uit trots. Het is eigenlijk niet eervol voor ons als wij anderen niet kunnen verdragen, omdat zij ons naar de kroon steken. Het getuigt niet van nederigheid als wij een hard woord niet kunnen vergeven... Geduld hebben met anderen... is een uitmuntende vorm van nederigheid. Vernederingen stilzwijgend verdragen of geringe posten waarnemen en in bescheiden dingen hulp bieden kan ons doen groeien in ware nederigheid.

Het voorbeeld van Jezus overtreft alles wat wij aan nederige daden ooit zullen doen. Maar dikwijls opzien naar zijn kruis en dan trachten te beseffen wat dit voor Hem aan onzegbare vernedering inhield, maakt onszelf wat meer bescheiden. Jezus is in vernedering geboren, Hij heeft nederig geleefd en is in de diepste vernedering gestorven. Onze gelijkenis met Jezus neemt toe vanaf het ogenblik waarop wij ons werkelijk op de deugd van nederigheid gaan toeleggen. De dagelijkse omgang met de mensen biedt ons tot die oefening vele kansen. Wij behoren zó offervaardig en zó edel te zijn tegenover de Godmens die ons daartoe uitnodigt, dat wij iedere kans daartoe aangrijpen. Heiligheid is zonder nederigheid niet denkbaar. En nederigheid veronderstelt veel oefening, inspanning, geduld en gebed. Dan wordt die nederigheid fundament en zelfs voedingsbodem van allerlei andere deugden. _God weerstaat de hoogmoedigen, maar aan de nederigen geeft Hij zijn genade._
