---
path: /116
title: '116: QUATERTEMPER VRIJDAG'
tag: vastentijd
content: ../styling.md
sortIndex: 116
---

## Jezus, de Vertrooster

_Bij de Schaapspoort was een badinrichting met vijf zuilengangen; in het Hebreeuws Berata of Bethesda geheten (Bethesda betekent huis van barmhartigheid). Daarin lag een grote menigte zieken, blinden, kreupelen, lammen op de beweging van het water te wachten. Want een engel des Heren daalde van tijd tot tijd naar de vijver af..._ Aldus leidt Sint Jan het verhaal in over de wonderbare genezing van de achtendertigjarige lamme. (Joh. 5:7-15)

1\. Christus zag hem, hoorde van zijn lijden en vroeg vol goedheid: _wilt gij gezond worden?_ Het is vanzelfsprekend, dat de zieke gezond wilde worden. maar de goddelijke geneesheer vroeg zijn aandacht, zijn groot verlangen. De zieke beklaagt zich, dat niemand hem helpen wil, om de vijver op tijd te bereiken. Dan volgt Jezus' machtig woord: _sta op, neem uw bed en ga_. En aanstonds stond hij op, nam zijn bed en liep.

Weer openbaarde de Meester zijn goddelijke kracht en zijn zo oprechte goedheid. De zieke was er zielsgelukkig mee. Voor hem was het leven veranderd en vernieuwd.

Is dit alles niet vervuld van diepere betekenis _voor ons_?

Als wij geestelijkerwijze onmachtig zijn en eigenlijk wel op zouden willen staan, vraagt Christus: _wilt gij gezond worden?_ _Wilt gij dat werkelijk?_ Verlang en bid ik om geestelijk vernieuwd te worden? Als ik klaag zoals deze zieke: _hominem
non habeo_, er is niemand, die zich om mij bekommert, die mij werkelijk helpt, denk ik dan wel eens aan de _Christus Consolator_, Christus de Vertrooster? Hij heeft geneesmiddelen voor alle kwalen; Zijn hartelijke vriendschap, de ontmoeting met Hem maakt alles goed.

Of meen ik zelf dat _mijn_ kwaal nu juist volstrekt ongeneeslijk is? Door dat te menen zou ik mij voor zijn liefdevolle invloed juist sluiten. Als ik mij van Hem afkeer, kan Hij mij niet genezen. Of mijn kwaal nu een jaar, twintig, dertig of veertig jaren duurt en mij ondermijnt, maakt voor zijn almacht geen verschil. Hij ziet in mij nog latente krachten.

Hij wekt in mij, wat niemand nog tot leven wist te brengen... als ik mij voor Hem openstel.

2\. Want dat is het: mij voor Hem openstellen, in geloof, in een telkens herhaald en zo oprecht betuigd vertrouwen in zijn goedheid.

Mij tot Hem keren, Hem wijzen op mijn ellende, en bidden om zijn (almachtige) hulp: dat is mijn weg tot de volkomen geestelijke genezing.

Laat mij dan later niet overkomen, wat van deze zieke geschreven staat: _de man wist niet, wie het was die hem genezen had_. Laat ik de vriendschap tussen Hem en mij voeden, onderhouden en altijd inniger maken. Als ik van die vriendschap leef en dus bij Hem blijf, is mijn geestelijke gezondheid ook verzekerd. Hij laat niemand alleen, als men Hem zelf niet het eerst verlaat. Zijn vriendschap is het geluk, de blijdschap en de kracht van het leven. Zou ik dat dus niet proberen?

Het was misschien enkele dagen daarna, dat Jezus de genezene aantrof in de tempel. Wellicht ging de vroegere zieke een offer brengen uit dankbaarheid.

Jezus zag hem, Hij sprak hem aan en zei: _zie, gij zijt gezond geworden; zondig voortaan niet meer, opdat u niet iets ergers overkome_.

Als wij biezondere genaden ontvangen hebben, en meer dan vroeger Christus beminnen, laten wij dan voorzichtig zijn en dankbaar voor de toename van onze liefde; proberen we meer dan ooit te vermijden, wat de hartelijke verhouding tussen Jezus en ons zou kunnen verkoelen. _Ecce sanus factus es, iam noli peccare..._, _zie, gij zijt gezond geworden, zondig nu voortaan niet meer_.

_O Jezus, ik dank u met heel mijn hart voor uw zo diep-menselijke, zo wonderlijke goedheid. Meer dan eens hebt Gij mijn hart weer gezond gemaakt door uw goddelijke, diepe vrede. Ik wil U kennen en erkennen als mijn Redder, ik wil met zorg alles voorkomen, wat nog ooit de vriendschap tussen U en mij bedreigen kan. Bewaar mij, trek mij, heilig mij. Amen._
