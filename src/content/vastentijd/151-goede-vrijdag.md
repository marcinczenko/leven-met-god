---
path: /151
title: '151: GOEDE VRIJDAG'
tag: vastentijd
content: ../styling.md
sortIndex: 151
---

## Zijn laatste woorden

Jezus, Redder van het mensdom, Gij die ons enig heil zijt, zie, ik kniel vandaag neer voor uw kruis. Uw Kerk gedenkt uw dood die Gij Door ons allen hebt ondergaan. Ik kom als lid van uw Kerk met gevoelens van berouw en liefde om na te denken over alles wat Gij ook Door mij gedaan en geleden hebt. Gij zelf hebt ons geleerd: _niemand heeft groter liefde dan hij die zijn leven geeft voor zijn vrienden_. Gij hebt voor mij uw leven gegeven: zonder uw dood zou ik niet leven, zonder uw dood zou ik nooit de hemel binnengaan.

_Wij aanbidden U, Heer Jezus Christus en wij zegenen U, omdat Gij door uw heilig kruis de gehele wereld hebt verlost._ (Brev. Kruisverheff.)

Ik denk aan het wonderlijke woord dat Gij als een gebed voor uw beulen (en voor ons allen) tot uw Vader hebt gericht: _Vader, vergeef het hun, want zij weten niet wat zij doen_. (Luk. 23:33)

Jezus, als Gij mij vergeeft en tot uw Vader voor mij om vergeving bidt, dan moet ik wel vertrouwen, ondanks al mijn zonden. Ik geloof in uw liefde, o Jezus, en ik vertrouw dat Gij mij alles wilt vergeven. En om deze goedheid bemin ik U nog meer. Ik dank U, dat Gij in de laatste ogenblikken van uw aardse leven, Maria als moeder hebt gegeven aan Johannes, uw geliefde leerling, en haar daarmee aan ons allen hebt gegeven. In ieder van uw laatste woorden, Jezus, hoor ik uw verlangen dat ik U mijn gehele vertrouwen zou geven.

_Vrouw, ziedaar uw zoon; zoon, ziedaar uw moeder._ (Joh. 19:26,27)

Ik wil Maria zien als mijn moeder, en door haar wil ik tot U komen. Ter liefde van U zal ik haar mijn gehele leven door beminnen en vereren. Ik dank U, Jezus, dat Gij tot de moordenaar aan het kruis het troostvolle woord gezegd hebt: _voorwaar, vandaag nog zult gij met Mij zijn in het paradijs_. (Luk. 23:43) Hij had van de aarde niets meer te verwachten; Hij had God vergeten en veracht, maar op de grens van de eeuwigheid komt Gij hem tegemoet en belooft hem het paradijs. Bij de gedachte aan alles wat ik heb misdaan tegenover God en tegenover zoveel mensen, doe ik als de goede moordenaar en bid ik U, Jezus, om ontferming: _Heer, denk toch aan mij, nu Gij in uw rijk gekomen zijt._ Ik weet zeker, dat Gij mij niet laat verloren gaan, want ook aan het kruis, te midden van uw bitter lijden, blijft Gij de goede Herder die het verloren schaap nog zoekt.

Gij hebt aan uw kruis zo onnoemelijk veel geleden. Men heeft uw klacht: _Ik heb dorst_, toen slechts beantwoord door U azijn te geven. (Joh. 19:23)

Maar al degenen die U hebben liefgehad, hebben U om deze klacht nog _meer_ bemind. Want Gij hadt dorst naar liefde. Leer mij toch, o beminnelijke Redder van mijn leven, U innig lief te hebben en voortdurend mijn best te doen om in die liefde tot U toe te nemen.

En als ik op een of andere wijze in diepe angst gestort word, als ik werkelijk geen uitkomst meer zie, herinner mij dan het gebed dat Gij tot Uw Vader richtte: _Mijn God, mijn God, waarom hebt Gij mij verlaten?_ (Matt. 27:46) Gij hebt angst en verlatenheid willen voelen, zelfs de ergste angst, en de allerergste verlatenheid, opdat ik in U mijn voorbeeld en mijn steun zou blijven zien. Gij wijst mij in alles de weg naar God, uw Vader. Want in de angst en de bittere eenzaamheid hebt Gij U aan Hem toevertrouwd in volkomen bereidheid en totale overgave: _Vader, in uw handen beveel ik mijn geest_. (Luk. 23:46)

Gij hebt niet op mensen willen steunen, Gij hebt U niet op iemand anders willen verlaten, tenzij op Hem, wiens wil Gij altijd hadt vervuld en wiens eer Gij altijd hadt gezocht. Help mij in steeds groter vertrouwen uw heilige woorden na te zeggen en op mijn beurt tot God te bidden: _Vader, in uw handen beveel ik mijn geest_, opdat Hij mij in mijn laatste uur genadig moge zijn.

De evangelist verhaalt van U: _toen Jezus de azijn had genuttigd, sprak Hij: "het is volbracht". Hij boog het hoofd en gaf de geest_. (Joh. 19:30) Dit was uw laatste woord: _het is volbracht_. Gij hebt het werk volbracht dat uw Vader U te doen gegeven had. Gij hebt de mensen onderricht, Gij hebt hen getroost, genezen en geleid; Gij hebt wonderen gedaan en Gods liefde verkondigd aan allen die naar U luisteren wilden. Gij hebt het werk volbracht. Want daarmede hebt Gij Gods eer en glorie onder de mens weer hersteld; Gij hebt door uw lijden en dood de hemel weer toegankelijk gemaakt; Gij hebt bewezen hoezeer God alle mensen heeft liefgehad en nog liefheeft.

Daarvoor bedank ik U, o allerbeminnelijkste Verlosser. Opnieuw betuig ik mijn onvoorwaardelijke trouw, mijn liefde, mijn volkomen overgave aan U. Ik wil U volgen tot mijn dood in groot geloof en in steeds groeiende verbondenheid.

_Laat __uw__ genade in mij volbrengen wat ik slechts zo onvolmaakt kan doen. Voltooi Gij zelf het werk dat Gij in mij begonnen zijt. En laat mij in het beantwoorden van uw liefde, uw liefde ook steeds meer navolgen. Leer mij de mensen beminnen met U, en ter wille van U. Leer mij de gemeenschap liefhebben en de eenheid waarvoor Gij uw leven hebt gegeven. Strek daarom uw verlossing en uw liefde uit over allen die nog niet delen in de weldaad van uw vergeving en van uw heil. Trek hen allen tot U: laat ons steeds meer één zijn in grote dankbaarheid, in innige eenheid met U, in brandende liefde tot U. Amen._
