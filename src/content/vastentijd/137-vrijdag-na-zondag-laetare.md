---
path: /137
title: '137: VRIJDAG NA ZONDAG LAETARE'
tag: vastentijd
content: ../styling.md
sortIndex: 137
---

## Bij Hem... door Hem vernieuwd

Met een gebed dat ons meetrekt naar God begint vandaag de introïtus: _de gedachten van mijn hart toeven altijd voor uw aangezicht, Heer; Gij zijt mijn Helper en mijn Verlosser_. (Ps. 18:15)

1\. Waar zouden onze gedachten beter kunnen zijn dan bij God? Is Hij niet onze Helper en Verlosser, Hij, de eigenlijke Helper, Hij, de enige Verlosser? _Meditatio cordis mei... de gedachte van mijn hart, Heer, stijgt tot U op._

_Hoe dikwijls_ gaan onze gedachten naar boven, _hoe dikwijls_ stijgen zij naar God? Als het aardse ons drukt, als de angst ons benauwt, de zorg ons beklemt... dan is dat een aanwijzing, een uitnodiging van God om tot Hem te komen. Hij is de Helper, Hij is onze toevlucht. Hij heeft troost voor alle droefheid, Hij geeft, als het Hem behaagt, uitkomst in alle nood.

Zelfs beschikt Hij over leven en dood. Wij willen gaarne leven èn dood leggen in zijn handen. Vandaag lezen wij de opwekking van een dode door het gebed van Elias (Epistel) en de opwekking van Lazarus door _de macht van Christus' gebed_ (Evangelie). _Vader,_ zo bad Christus voor het graf van Lazarus, _ik dank U dat Gij Mij hebt verhoord; Ik wist wel, dat Gij Mij altijd verhoort maar Ik zeg dit omwille van de omstanders, opdat zij geloven dat Gij Mij hebt gezonden._ (Joh. 11:1-45)

Er kan geen waarlijk geestelijk en diep inwendig leven bestaan zonder de _herhaalde, de habituele aandacht voor God_. Zeggen wij niet te snel dat dit niet mogelijk is, als wij er geen ernstige pogingen toe hebben aangewend.

Hoe hoger het doel ligt, dat wij ons in het leven stellen, des te meer toeleg, inspanning en zorg is er nodig om dat doel te bereiken. Het bovennatuurlijk doel (dat onze natuurlijke medewerking veronderstelt), maakt daarop geen uitzondering. Heilig leven is _leven met God_.

_Meditatio cordis mei... de gedachte van mijn hart, o Heer, verwijlt altijd bij U._

2\. De oratie laat ons vandaag bidden: _God, die de wereld door onuitsprekelijke geheimen vernieuw..._

God vernieuwt de wereld door zijn _sacramenta ineffabilia_, zijn onuitsprekelijke geheimen. Hij gaf ons het geheim (als een groot geschenk) van de _menswording_, de komst van zijn Zoon op aarde; Jezus gaf ons zijn _tegenwoordigheid_ (op blijvende wijze) _in het heilig sacrament_. Wij leven onder de invloed van het _doopgeheim_: het sacrament dat in ons doet nederdalen God, die wij blijvend in ons hart bezitten; wij leven onder _het geheim van de Kerk_, dat wil zeggen, wij zijn ledematen van Christus' mystiek Lichaam; de heilige Geest geeft ons _zijn zeven heilige gaven mee_. Waarlijk, Hij brengt in ons nieuwe krachten en nieuw leven. Inderdaad wij mogen bidden tot God: _Heer, Gij vernieuwt de wereld door uw onuitsprekelijke geheimen_. Want al deze geheimen brengen in ons een inwendige vernieuwing te weeg. Zingen en bidden wij niet dikwijls, dat _de Geest het aanschijn der aarde vernieuwt_?

Het beleven van die Gods-geheimen doet ons _in nieuwheid van leven wandelen_, maakt ons telkens weer jeugdig en nieuw voor Gods aangezicht, geeft ons herstelde en hernieuwde krachten. Maar God mag dan wel van ons verwachten dat wij acht slaan op zijn mysteriën, die de omhulling zijn, de dragers van zijn liefde.

De Kerk laat ons nederig bidden: _geef, Heer, wij vragen het U, dat de Kerk (dat zijn wij allen), voortgang moge maken door deze heilige instellingen, die bedoeld zijn voor de eeuwigheid_, dat betekent: die ons op een gelukkige eeuwigheid moeten voorbereiden; _maar laat haar niet van hulp verstoken blijven in de tijd_ (hier op aarde).

_Heer, wij willen zo graag groeien door de viering van de heilige geheimen, maar sta ons tegelijk ook bij in onze stoffelijke noden: Gij zijt toch onze Vader en wij zijn uw kinderen. Gij zijt God, wij zijn schepselen, wij richten ons tot U; trek ons naar boven, en laat ons niet langer gebukt gaan onder de zorg voor al het stoffelijke en tijdelijke, wil ons ook daarin de bewijzen geven van uw liefdevolle voorzienigheid. Amen._
