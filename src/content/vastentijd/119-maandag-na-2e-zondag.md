---
path: /119
title: '119: MAANDAG NA DE 2e ZONDAG'
tag: vastentijd
content: ../styling.md
sortIndex: 119
---

## Vasten-praktijk

Menigeen vraagt zich af (het getuigt van christelijke bezinning): wat zal ik nu doen om deze vastentijd verder te heiligen?

1\. Ieder weet het: vasten in de vroegere betekenis, de strenge vleesderving, schrale maaltijden met alles wat daarbij hoort... lijkt niet meer voor ons weggelegd te zijn. Dus verplaatsen we bijna alles (gaarne) naar het onzichtbare (inwendige) gebied en wordt ons vasten een geestelijk derven, of een serie van vele deugdzame daden.

Het is zonder meer duidelijk dat dit volkomen christelijk is, vooral als deze praktijk ons voert tot een nauwe aansluiting bij God, tot hechte vriendschap met Christus. Laten we de waarde van die inwendige versterving, van de geestelijke boete dus, niet onderschatten. Zij is (ook buiten de vastentijd) voor onze geestelijke groei onmisbaar. Zijn de gebeden die de Kerk ons nog steeds laat bidden daarom overbodig? Is er _geen_ uitwendige boete meer?

_Geef, smeken wij Heer, een heilzaam gevolg aan ons vasten; opdat de ondernomen kastijding van het lichaam moge strekken tot wasdom van onze zielen._ (Uit de mis van aanstaande zaterdag.)

Er zijn in feite toch nog uitwendige praktijken van boete, die zeer zinvol en zeer doelmatig, lichaam en ziel, dus de gehele mens ten goede komen. Of is het niet zeer aanbevelenswaardig om, juist in de vasten, het lichaam te dwingen tot gehoorzaamheid aan de geest?

Hoe vaak is het aannemen van een meer dan ongedwongen houding niet een uiting van onverstorvenheid? De juiste, correcte uitwendige houding behelst een uitmuntende vorm van boete. En mag men iets soortgelijks niet zeggen van alles wat men als beleefdheid, eerbied, uitwendig respect voor anderen behoort te beschouwen?

Het is zoveel gemakkelijker zich maar te laten gaan; met mensen en omstandigheden geen rekening te houden, zolang het in het belang schijnt te zijn van eigen gemakzucht, genot en grote gevoeligheid. Maar mag men zich dan nog beklagen als men bij al _deze_ toegeeflijkheid straks de grootste moeite blijkt te hebben met de concentratie die voor het gebed onontbeerlijk is. Moeten wij onszelf niet voortdurend vormen en opvoeden? En is de _uitwendige zelfbeheersing_ daarbij niet een voortreffelijk middel, en tevens zo een kostbare vorm van boete?

2\. Zovelen laten zich in alles gaan, kunnen zich in stoffelijke genietingen vrijwel alles veroorloven (en doen dat ook). Is het niet enigszins naïef, te geloven dat de zelftucht, het meesterschap over eigen indrukken en vermogens, zo nodig voor het inwendig contact met God, ons zonder meer wordt thuis gebracht? Of daalt bij alle gemis aan zelfcontrole, niet bijna alle geestelijke (inwendige) verheffing? Wordt niet alles zowat genivelleerd en het diepere, inwendige verlangen naar God, het zoeken naar God niet uitgeschakeld?

Waar de inspanning, het initiatief, het boven eigen lichamelijke neiging willen uitstijgen, de zelftucht dus, ontbreekt, verdwijnt alle élan, alle geestdrift, alle durf en moed voor het hogere. Men wordt dan zo gemakkelijk slaaf van eigen invallen en grillen, van eigen gebreken en willekeur.

Boete is uitboeten, zelfbeheersing blijft zelfverloochening. Ook in _kleine_ uitwendige praktijken kan de echte boete worden beoefend, het is een uitwendig, een lichamelijk vasten.

Van deze _ondernomen kastijding van het lichaam_ mogen wij _heilzame gevolgen_ verwachten, zoals de Kerk ons laat bidden. Dit vasten zal ongetwijfeld strekken tot _wasdom van onze zielen_. Maar wij geven aan dit alles de zuiverste oriëntatie door ook de moderne boete-praktijk - zelfs in haar zeer bescheiden vormen - te aanvaarden in geest van grote liefde voor Jezus Christus.

Boete is uitboeten en leidt daarom tot vergeving en delging van zonde en schuld. Maar zij wordt van hogere waarde als zij wordt ondernomen als een bewijs van hartelijke liefde voor de Godmens, die om ons te kunnen redden het zwaarste lijden op zich heeft genomen. Hij heeft geleden, Hij heeft voor ons geboet maar steeds in grote belangloze liefde voor God en voor de mensen.

Onze eenheid met Hem vraagt dat wij trachten, ook bij de uitwendige boete ons dezelfde inwendige gesteltenis eigen te maken. Hij geve ons daartoe zijn genade. Amen.