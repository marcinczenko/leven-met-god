---
path: /126
title: '126: MAANDAG NA DE 3e ZONDAG'
tag: vastentijd
content: ../styling.md
sortIndex: 126
---

## Het Geloof

Op zekere dag dreef Jezus een duivel uit en _deze was een stomme_ zegt de Evangelist. En toen Hij de duivel had uitgedreven, begon de stomme te spreken. Maar sommigen van de Joden, die hardnekkig weigerden in Hem te geloven, zeiden: _door Beëlzebub, de vorst van de duivels, drijft Hij duivels uit!_ Jezus nu kende hun gedachten en antwoordde op hun ongeloof.

1\. Het is meer dan waarschijnlijk dat de bezetenheid van deze arme man zich nog anders openbaarde dan alleen door zijn gedwongen sprakeloosheid. Christus weerspreekt volstrekt niet de mening dat Hij _een bezetene van de duivel_ heeft verlost. Waarom waren er zoveel bezetenen in zijn tijd? Lag het in Gods plannen om de Joden meer gelegenheid te geven hun geloof in Christus te betuigen telkens wanneer Hij zijn absolute macht over de Satan bewees? Christus antwoordde hier op hun twijfel: een rijk dat in zich verdeeld is gaat ten onder. Hoe kunt gij zeggen dat Ik door Beëlzebub de duivels uitdrijf? Dan zou Hij immers zichzelf tegenwerken?

En vervolgens - ook aan de Joden zelf gaf God soms de macht duivels uit te drijven - als de zonen van Israël de duivels uitdrijven, door wiens macht doen zij dat dan? Door die van Beëlzebub? Met andere woorden: als de Joden door de kracht van de Allerhoogste macht kregen over de duivels, waarom zou de Mensenzoon die niet kunnen bezitten? (Luk. 11:14-28)

En Christus deed herhaaldelijk wonderen, ook duivelbezweringen, ter bevestiging van zijn goddelijke zending. Hij geeft hun in algemene maar duidelijke woorden te kennen dat de macht van Satan door zijn komst voor goed gebroken was.

_Als een machtige beschikt over wapens en zich verschanst en versterkt heeft, is alles wat hij bezit in veiligheid._ Zo leek wel tot nu toe de positie van de duivel te zijn. _Maar als een sterkere dan hij komt (Christus namelijk), dan ontneemt deze hem zijn wapenrusting waarop hij vertrouwde, verovert zijn bezit en verdeelt die buit._ De zinspeling of liever de uiteenzetting was doorzichtig genoeg; Christus heeft de heerschappij van de duivel vernietigd. En nu volgt zijn waarschuwing: _Wie niet met Mij is, is tegen Mij; en wie niet met Mij vergadert, verstrooit..._

Voor ons allen geldt de plicht (die tegelijk een voorrecht is en een grote genade) te geloven in Jezus Christus. _Wie Mij volgt,_ zegt Christus, _wandelt niet in de duisternis, maar zal het licht van het leven hebben._

2\. Christus is de door God gezonden Redder van de wereld. Hij is Gods Zoon, Hij zal eenmaal onze Rechter zijn. De genade bereidt ons voor, nodigt ons uit. Het geloof is iets waar geheel de persoonlijkheid mee gemoeid is, dat tegelijk het gehele leven vult en draagt en richting geeft. Van ons wordt verwacht dat wij trouw zijn aan Gods grootste gave; dat wij ook consequent willen zijn in de beleving van ons heilig geloof en ons daardoor dankbaar tonen. Dus is gebed, en ook eerlijkheid, nodig.

_Als de onreine geest is uitgedreven,_ zo ging Christus verder, _waart hij rond door dorre plaatsen en vindt geen rust._

Zo was het toen wij eens voorgoed met God verbonden werden door het heilig doopsel, na de bevrijding van allerlei zonde en kwaad; de duivel is verdreven... maar hij blijft ons belagen. Hij zegt: ik keer terug naar het huis vanwaar ik ben uitgegaan. En als hij terugkomt vindt hij dat vroegere huis, gereinigd en versierd.

Het is alsof hij de aanval niet durft wagen, alsof hij ziet dat deze ziel waarin de heilige Geest woont, niet zo gemakkelijk te heroveren is. _Dan gaat hij weg en komt terug met zeven andere duivels, erger dan hij zelf._

Waarom zeven duivels? Geeft het zevental niet een veelheid en zelfs een volheid aan? Waren uit Maria Magdalena niet zeven duivels uitgedreven?

De mens uitgeleverd aan alle kwaad, aan de zeven hoofdzonden, dat is de mens door zeven duivels bezeten. Christus stelt daartegenover tot heiliging zijn zeven sacramenten en tot de hoogste vereniging met God voert ons de heilige Geest met zijn zeven heilige Gaven.

Maar als de mens zich laat betoveren en vangen (door zijn eigen schuld) dan geldt Christus' woord: _en het laatste van die mens wordt erger dan het eerste_. Hij waarschuwt ons. Wij hebben de heiligheid van ons levenseinde in handen... als wij Hem ten minste trouw blijven in _geloof_ en daadwerkelijke liefde. Doch voor ons allen dreigt het gevaar... het gevaar van de zeven duivels.

_Zalig zij_ - zo besluit Christus zijn toespraak, na de geestdriftige lofprijzing van de vrouw te hebben aangehoord (_zalig de schoot die U heeft gedragen en de borsten die U hebben gezoogd!_), _zalig zij die Gods woord aanhoren en het beleven_. Die zaligspreking geldt voor ons allen. Het is een belofte van zaligheid, dat wil zeggen van tijdelijk en eeuwig geluk als wij luisteren (met eerbied, _geloof_ en volgzaamheid) naar het woord van God en ons best doen dit woord tot maatstaf van ons leven te maken.