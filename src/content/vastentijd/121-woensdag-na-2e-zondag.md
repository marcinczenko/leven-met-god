---
path: /121
title: '121: WOENSDAG NA DE 2e ZONDAG'
tag: vastentijd
content: ../styling.md
sortIndex: 121
---

## Menselijke berekening en goddelijk plan

1\. _Zeg dat de een aan uw rechter- en de ander aan uw linkerhand mag zitten in uw Rijk._ (Matt. 20:17-28)

Met deze woorden vroeg de liefde van een moeder om de hoogste ereplaats in Christus' rijk voor haar eigen zonen. Wat stelt deze moederliefde de goddelijke Meester een moeilijke vraag. En Christus wijst die zonen niet dadelijk af, maar maakt zijn antwoord zachter en bereidt bij de leerlingen een dieper begrip voor, door een wedervraag. _Kunt gij de kelk drinken, die Ik drinken zal?_, dat betekent: zijt gij bereid met Mij te gaan tot het uiterste van het menselijk lijden en in een gruwelijke dood? _Dat kunnen wij._

Wij denken bij dit gedurfde antwoord aan de vermetelheid van Petrus: _Heer ik ben bereid met U de gevangenis in te gaan en de dood._

Tot Zebedeus' zonen antwoordt de Zaligmaker: _De kelk zult gij wel drinken maar het zitten aan mijn rechter- en linkerzijde blijft voorbehouden aan degenen, voor wie de Vader dat bestemd heeft._

Wij kunnen in ogenblikken van geestelijk enthousiasme ons wel tot alles bereid verklaren... misschien wel òm de beloning en om de beloning alleen. (Om de hemelse of ook om de aardse beloning? Misschien zelfs om menselijke eer?)

Het is een grote gunst als de Meester ons enig aandeel geeft in zijn heilig lijden en de kracht om dat met Hem en ter liefde van Hem te verduren doch, laten wij dan niet beter de gedachte aan de beloning maar varen? Zou zijn liefde niet het beste weten, wat Hij ons daarvoor geven zal? Is van onze kant de volkomen overgave en de bereidheid tot alles, niet de meest uitgelezen en de zuiverste gesteldheid?

Ook als het gaat om de hoogste beschouwing, de mystieke contemplatie - waarnaar wij mogen verlangen en waarom wij zeker mogen bidden - is de beste voorbereiding zelfs dáár niet _de liefde voor Hem en de onthechting aan al het overige_? En als wij delen in zijn lijden en kruis, zal dan in ieder geval het hiernamaals niet boven alle verwachting heerlijk zijn?

2\. _Toen de leerlingen dit hoorden waren zij verontwaardigd._ Wat een aanmatiging dit zo maar voor zich op te eisen... dus de anderen uit te sluiten...

Ook hier moest de Heer weer corrigeren: _Gij weet dat vorsten over volkeren regeren en dat de rijksgroten hen hun macht laten voelen. Maar zo is het niet bij u... De eerste worde de minste en wie het grootst wil zijn, hij worde de dienaar van allen._

Wat een alles omwentelende, verbijsterende uitspraak. Wie de eerste wil zijn, moet achteraan gaan staan en wie heer wil zijn moet dienen. Dit is toch wel tegen al onze _heiligste_ en zuiver-_geijkte_ opvattingen in. _Niemand,_ zegt Christus, geen Zebedeus-zonen en geen andere leerlingen moeten de eerste willen zijn, tenzij in nederigheid, in dienstbaarheid aan allen. Mochten wij (misschien wel iedere dag) dit woord heel duidelijk horen en met onze oprecht goede wil telkens weer dat zelfde woord op ons persoonlijk geval toepassen!

Is dit misschien te veel gevraagd van onze christelijke overtuiging en ascetische bereidvaardigheid? Het is mogelijk, want het gaat hier niet meer om verlangens en wensen, maar om offers en daden... offers en daden die mij betreffen, die mijn eigen ik onmiddellijk raken... in mijn gehoorzaamheid en naastenliefde, in de trouw aan mijn plicht en in mijn bescheidenheid.

Achter anderen gaan staan ter liefde van Hem: niet tegenspreken (wij menen zo gauw dat het werkelijk nodig is), niet afstraffen, of bitter zijn... Is dit niet de weg naar de ware navolging van de
Heer? En dit laatste was altijd, en is nog steeds, de allerbeste christelijke ascese.

Hij leert ons: _want ook de Mensenzoon (Hij geeft dus de reden van zijn bovengenoemde aanwijzingen) is niet gekomen om gediend te worden maar om te dienen._

Is deze les niet diepzinnig, opent zij voor mijn persoonlijk geestelijk leven, niet onafzienbare verten? Ik... voortaan _dienen_ zoals Christus, niet gediend _worden_. _Ik ben onder u als iemand die dient,_ zegt de Meester.

_Heer, geef Gij mij omwille van uw liefde, meer inzicht in uw wijsheid en de kracht om volgens die wijsheid mijn leven in te richten. Amen._
