---
path: /112
title: '112: MAANDAG NA DE 1e ZONDAG'
tag: vastentijd
content: ../styling.md
sortIndex: 112
---

## Bekoring in de woestijn

_Toen werd Jezus door de Geest naar de woestijn geleid, om door de duivel te worden bekoord._ (Matt. 4:1-11)

Hij werd door _de Geest geleid_, want Hij zou ons daar een indrukwekkend voorbeeld geven, een voorbeeld namelijk, hoe men bekoringen moet overwinnen.

Onze aansluiting bij Jezus moge iedere dag nog inniger worden: van Hem moeten wij allen immers leven. Hij is de bron van onze kracht, Hij troost en voert ons hoger op (als een voortreffelijk pedagoog), zoals niemand anders dat zou kunnen doen.

_En nadat Hij veertig dagen en veertig nachten had gevast, kreeg Hij honger._

De bekoorder naderde Hem en zeide: _indien gij Gods Zoon zijt, zeg dan dat deze stenen brood moeten Worden. Maar Hij antwoordde: er staat geschreven: _Niet van brood alleen leeft de mens maar van ieder woord dat komt uit de mond van God._ (Deut. 8:3)

Christus bekoord... Hoe is het mogelijk? Maar de Geest leidde Hem opdat de Christus juist in zijn opdracht als Messias, op de proef zou worden gesteld. Hij zal (uit onderwerping) tijdens zijn leven geen wonderen doen voor zijn welzijn; Hij zal met zijn wonderen wachten totdat Gods uur gekomen is.

Zonder deze beproeving zou het ons nooit zo duidelijk geworden zijn dat Gods enige Zoon zich in volstrekte gehoorzaamheid wil buigen voor de plannen van zijn Vader: Hij wil zich ook in diepe afhankelijkheid totaal gelijk maken aan de gevallen mens.

1\. De bekoring is praktisch ook voor ons onvermijdelijk. Hieruit zal blijken of wij _werkelijk_ willen wat God wil ofwel onze wil laten meetronen naar het kwaad.

Zonder bekoring geen heiligheid. Het is geen heiligheid langs een heerlijke, vlakke weg de Meester na te volgen als alles voor ons vanzelf gaat... in de geur van zoete godsvrucht en succes...

Maar het is heiligheid zich aan Gods wet te onderwerpen als alle zinnen in vlees en bloed, als alle (schijnbaar nog wel verstandige) argumenten er om schreeuwen die wet eindelijk eens af te schudden, zijn eigen zin te mogen doen, het geestelijk leven, de Kerk en zoveel meer te laten varen. Dan _kost_ het iets, _dan blijkt de trouw_, dan zegeviert God zelf in ons, _zijn_ zachte stem, de leiding van de heilige Geest...

_Hij voelde honger._ En Jezus geeft de Satan een ontwijkend antwoord. Hij laat zich niet overhalen om zijn vasten te onderbreken vóór de door God bepaalde tijd.

_Er staat geschreven..._ Mogen wij Jezus niet dubbel dankbaar zijn voor _dit_ woord? Hij verwijst ons naar de schrift, naar Gods woord, Gods heilige wijsheid, die ons leven moet besturen...

Luisteren wij en lezen wij? Hebben wij aandacht voor het woord van God? _De mens leeft niet van brood alleen._ Aardse goederen kunnen ons niet verzadigen, onze hanger ligt veel dieper, wij hongeren en dorsten naar God zelf. Hij is de verzadiging, Hij is het eigenlijk geluk.

Het is dwaas dit aardse op zich, te blijven zoeken en het niet te zien in het perspectief van zijn waarde voor de eeuwigheid. De dingen van deze aarde zijn mooi en goed, wellicht zien wij veel, zo niet alles van wat wij hier verworven hebben, getransfigureerd weer terug in _de nieuwe hemel en de nieuwe aarde_, maar Hij vraagt dat wij hier _Hem_ allereerst zullen zoeken. _Leven met God,_ dat is onze grote opdracht hier op aarde.

2\. _Toen voerde de duivel Hem naar de heilige stad, plaatste Hem op het dakterras van de tempel en zeide: _indien Gij Gods Zoon zijt, werp U dan naar beneden. Want er staat geschreven (Ps. 91:11-12): Zijn engelen zal Hij over U bevelen en zij zullen U op de handen dragen opdat gij aan geen steen uw voet zoudt stoten._ Jezus zeide hem: Er staat ook geschreven (Deut. 6:16) _Gij zult de Heer uw God niet op de proef stellen._

Wij worden tot allerlei kwaad bekoord, de een meer de andere minder. Men heeft wel eens gezegd: hoe beter een christen is, hoe meer gaven God hem heeft geschonken, hoe noodzakelijker ook de bekoringen zijn. Worden velen niet tot een soort trots, tot zelfverheffing bekoord of tot vermetelheid (zoals de Satan die aan Christus voorstelt), juist naar aanleiding van hun grote gave, hun geluk; hun bijna onverdeeld succes? Anderen voelen de bekoring als iets wat hen fel vernedert en zij vragen zich verwonderd af: _Hoe kan God toch op het idee komen mijn trouw en gehoorzaamheid te beproeven door de brandende begeerte naar iets lelijks en afschuwelijks?_

_God is het niet die ons bekoort_ (_ipse autem neminem tentat_) zegt Sint Jakobus.

Maar onze menselijke natuur is een gevallen natuur, het gif zit ons in het bloed; onze wil hangt niet vrij en onbelemmerd als het schietlood aan een koord, maar zij heeft een noodlottige aantrekkingskracht geërfd naar de verkeerde kant, en slechts een andere kracht zal die aangeboren afwijking kunnen opheffen. De _neiging tot het kwaad_ zit ons enigszins in het bloed (wie weet dit niet?); wij behoeven onze natuur maar haar gang te laten gaan en... het gaat onherroepelijk verkeerd. (Peter Schindler: _Een zaaier ging uit_)

Waar zullen wij genezing vinden?

In de versterving ongetwijfeld! In de zelfverloochening, dat is duidelijk. In de trouw aan onze dagelijkse plicht. Het is een voortreffelijke remedie. Maar de grond van dit alles is dan toch weer Gods genade die in overvloed wordt verkregen door een stil, een vurig, een vaak herhaald gebed. Als wij het gebed meer liefhadden, zouden wij sterker zijn, wij zouden meer zien en begrijpen van de bovennatuurlijke orde; wij zouden de weg
van ons leven met een lichtere tred betreden, en heiliger zijn.
