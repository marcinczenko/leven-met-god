---
path: /143
title: '143: DONDERDAG NA PASSIEZONDAG'
tag: vastentijd
content: ../styling.md
sortIndex: 143
---

## Waarom dikwijls biechten? III

Het dikwijls ontvangen van het sacrament van de biecht schept telkens een speciale kans tot _een nieuw verlangen naar volmaaktheid_. Want als zodanig mag men het voornemen zien dat reeds ligt opgesloten in het oprecht berouw. Het is een voornemen om niet meer te zondigen. Maar de biechtvader die voor de ziel geneesheer en leraar is, zal gemakkelijk wijzen op het goede dat ons nog ontbreekt. Hij is tegenover de zielen als een vader, leider en opvoeder. Juist in de biechtstoel komen de mensen naar hem toe begerig om geleid, geholpen en onderwezen te worden. Dan groeit _het voornemen_ onder zijn bezielende en vermanende woorden zo gemakkelijk uit tot een oprecht verlangen naar meer volmaaktheid, naar deugd en
hoger leven, zelfs tot een levensplan om tot innige vereniging met God te mogen geraken.

1\. _Hoe zouden wij in zonde blijven voortleven,_ schrijft Paulus, _nu wij allen aan haar zijn afgestorven?_ (Rom. 6:2) _Opdat ook wij een nieuw leven zouden leiden..._ (Rom. 6:4) _Zie, Ik maak alles nieuw._ (Openb. 21:5) _Hervormt u door vernieuwing van inzicht, opdat gij onderscheiden moogt, wat de wil is van God, wat goed is, welbehagelijk en volmaakt._ (Rom. 12:2)

Iedere week - of zo vaak wij biechten - kan dat verlangen naar _het betere_, naar een heilig leven, naar meer werkelijke navolging van Jezus Christus, in ons worden opgewekt of bekrachtigd. En onze menselijke zwakheid heeft deze aansporing en vernieuwing dringend nodig. Hier in dit sacrament wordt ons telkens weer genade, hulp en kracht van boven aangeboden. Ook dit is een belangrijk aspect van onze herhaalde biecht. _Bevestig in ons o God, wat Gij in ons bewerkt._ (Ps. 67)

_Tot alles ben ik in staat door Hem die mij sterkt,_ zegt de apostel. (FiL 4:13) Dit zelfde woord mag iedere biechteling na het ontvangen van dit sacrament met vertrouwen herhalen.

_Naargelang ons voornemen, is de mate van onze vooruitgang. Als degene die krachtige voornemens maakt, dikwijls in fouten vervalt, wat zal er dan van iemand worden die zelden of nooit zich iets beslist genoeg voorneemt?_ (Nav. v. Chr. 1:19)

2\. Met behoud van de gehele katholieke leer over de sacramenten mag men zeggen: _Het sacrament is wat men er van maakt._ Als de penitent ijverig is, zal de biechtvader gaarne zijn kans waarnemen om hem verder te helpen in het streven naar volmaaktheid. De biecht is allereerst ingesteld tot vergeving van de zonde. Maar voor velen is de biechtstoel haast de enige gelegenheid, waarbij zij hun verlangen naar beter en heiliger leven met een priester kunnen bespreken. Het ligt dus voor de hand, dat hier geestelijke leiding wordt gegeven, al is die nog zo beknopt en beperkt. De penitent die goed wil en met grote ijver bezield is, zal daar in hoge mate van kunnen profiteren. Voor ons allen geldt het woord van de heilige Ambrosius: _door de bedreven zonden te betreuren, sluiten wij de zonden van de toekomst uit. Door de veroordeling van de schuld ontstaat een soort nieuwe onschuld_.

Het _verlangen_ is in het streven naar een beter leven van enorm groat belang. Men mag wel toezien dat dit verlangen geen schijn of vage droom voor ons blijft, maar telkens integendeel een vastberaden besluit oplevert. De genade helpt ons, maar zij schakelt de natuurlijke krachten niet uit. God heiligt ons, maar wacht op onze medewerking. Hij pleegt niet te geven wat wij zelf niet vurig hebben verlangd.

De heilige Ignatius licht in zijn boekje van de _Oefeningen_ het verschil toe tussen een waar en een vals voornemen door de bekende beschouwing van de drie klassen. Sommigen _zouden wel graag_, maar zij willen niet en zij doen ook niets om tot God te komen; anderen _willen wel_ en doen ook wel iets, maar zij kiezen slechts halve middelen en wensen in stilte dat God langs de wegen die zij Hem in hun halfheid voorschrijven, naar hen toe zal komen; zij die _waarachtig vastbesloten zijn_, willen echter met heel hun hart en grijpen die middelen aan, die hun verstand, verlicht door het geloof als _doorslaande_ en als _door God gewild_, aanwijst.

_Elk hart ligt voor U open o God, en elke wil spreekt luid tot U en geen geheim is voor U verborgen: zuiver door de instorting van de heilige Geest de gevoelens van ons hart... laat de kracht van de heilige Geest ons bijstaan..._ (Missaal, gebeden voor de mis.)

_Leer mij Jezus, de grote weldaad van dit sacrament aanvaarden en benutten. Heilig mij door de kostbare middelen die Gij mij zelf in handen geeft. Voorkom in uw liefde dat ik uw genaden blijvend zou verwaarlozen, maar heers en regeer in mij voor altijd. Amen._
