---
path: /125
title: '125: 3e ZONDAG IN DE VASTEN'
tag: vastentijd
content: ../styling.md
sortIndex: 125
---

## Liefde metterdaad

_Weest dan navolgers van God als zijn veelgeliefde kinderen..._ (Ef. 5:1-5) St. Paulus begint vandaag zijn vermaning met een ongehoorde uitnodiging.

Jezus gaf, zijn enige Zoon, die alle vergeving verdiende, die als Lam van God de zonde wegnam en ons nu de genade aanbiedt van verzoening, van vrede en van hernieuwde heiliging.

_God navolgen_... is dat wel mogelijk? Maar het moet wel mogelijk zijn als het waar is wat de apostel zegt, dat _wij kinderen Gods zijn_. Kinderen immers volgen gaarne hun ouders na, zelfs ongewild zijn zij reeds hun evenbeeld. _Weest dan navolgers van God als zijn geliefde kinderen._

1\. Wij zijn kind Gods door het doopsel; dit sacrament gaf ons de mededeling van het goddelijk leven, wij delen dus in Gods leven zelf. Dat is onze innerlijke waarde, van daaruit wordt het gehele christelijke leven in zijn diepste wezen opgebouwd. Wij gaan uit van die goddelijke gave, de geschapen genade die ons hervormt en verheft, om ons dan voortdurend te doen groeien in geestelijke rijkdom voor God en voor de mensen. Dit groeien is een altijd meer gaan gelijken op God zelf. Daarmede laten we het menselijke (het àl te menselijke) steeds meer achter ons, daardoor ontvouwt zich steeds meer, wat goed en edel in ons is, zodat dit tenslotte al het zwakkere en minderwaardige gaat overtreffen. Dit gebeurt nooit zonder een standvastige poging onzerzijds. De dagelijks herhaalde oefening, het telkens weer opnieuw beginnen, het handhaven van het ideaal (ondanks alles), voert tot de werkelijke zegepraal. Maar wat is dat alles moeilijk. Hoe dikwijls ontmoeten we op de levensweg mensen of dingen, die ons van God verwijderen. We mogen dan in nederigheid wel bekennen dat het aan _ons_ ligt, aan onze zwakheid, ontrouw, onnadenkendheid, lafheid, onwil bij gebed en deugd,... we staan toch tevens voor het treurige feit dat de gelijkenis met God zich slechts zeer langzaam ontwikkelt - naar ons oordeel zich soms niet ontwikkelt of vertroebeld wordt.

Nu geeft Sint Paulus ons een troost en een kostbare aanwijzing tevens. Hij zegt ons dat we gelijkenis met God mogen bewerken door de liefde. _God is liefde_ en wie op God gelijken wil (ook als zijn kind), zal moeten leren zoveel mogelijk uit liefde te leven en alles uit liefde te doen en te dragen (alsof wij liefde _waren_). Met die woorden en die wenk is niet elke moeilijkheid uit de weg geruimd, het pad is niet geëffend alsof we voortaan op rozen zouden wandelen. Maar de eenheid wordt aangegeven: er is iets wat al onze krachten bundelt. Er wordt ons gewezen op wat alles-overtreffend is: _Gods liefde voor ons en onze liefde voor Hem_. _Het is de liefde_, die diepste behoefte van het menselijk hart (door God op zo geheel biezondere wijze verheven en geheiligd), die de vereniging met Hem bewerken moet, die de waarde geeft aan alles wat wij doen, die de blijdschap in ons leven handhaaft, evenzeer als het geduld en de volstrekte overgave.

_Leeft in liefde_ dat wil zeggen doet alles uit liefde.

2\. Maar de Apostel preciseert zijn raad. Hij wijst ons op Christus' voorbeeld. Wij zijn kinderen van God zoals Christus Gods Zoon was. _Hij_ door recht; _wij_ door voorrecht, Hij van natuur, wij door de bovennatuur. Van Hem kunnen wij dit _leven in liefde_ leren, zoals van niemand anders.

_En leeft in liefde, zoals ook Christus u heeft liefhad._ Geheel het leven van Christus was liefde. Het was liefde voor God en liefde voor de mensen. _Zoals Hij ons heeft liefgehad_ zó zullen wij trachten Hem te beminnen en in Hem en door Hem de Vader (per ipsum et cum ipso et in ipso: _door Hem en met Hem en in Hem_). Zijn liefde nu openbaarde zich in het weggeven van zichzelf. Liefde _is_ niet het offer, zij voert tot het offer, zij openbaart zich in het offer, zij wordt door het offer gevoed en versterkt.

Liefde leidt tot heiligheid, tot volkomen zuiverheid van leven omdat zij ons aan onszelf ontrukt en tot de volkomen overgave aan de Beminde voert. Dáár vindt zij haar vrede, haar triomf, haar volle rijkdom, haar eigenlijk wezen. _Zoals ook Christus u heeft liefgehad en zichzelf heeft gegeven als gave en offer tot een liefelijke geur voor God._

Overgave en offer. Alles aanvaarden wat God ons overzendt en... dat in _liefde aanvaarden_. Bereid zijn alles af te staan, alles te offeren en... in _liefde_ te offeren. Zeg vandaag herhaaldelijk: _Mijn Jesus, ik heb U lief_.

Dat doet ons boven onszelf uitstijgen, dat schept nieuwe krachten in ons, dat hervormt ons... het doet de liefde doordringen - in alles en ons steeds meer op God gelijken.

Want de toets van waarachtige liefde, van haar zuiver, haar vruchtbaar (effectief) karakter, is die onmiddellijke navolging van Christus in het dagelijks offer. Liefde en lijden zijn verwant. Liefde en lijden kunnen hier op aarde elkaar maar moeilijk missen.

Dan wordt (spoedig) voor ons allen waar wat Paulus verder schrijft aan zijn gelovigen: _Vroeger waart gij duisternis, thans zijt gij licht in de Heer_. Wij luisteren gaarne naar zijn slotvermaning _gedraagt u dan ook als kinderen van het licht_. Dat licht is ons geloof, het bezit van de goddelijke waarheid; maar dat licht moet dan óók van ons uitstralen door een voorbeeldige goedheid, welwillendheid en bereidvaardigheid, dat wil zeggen door het voorbeeld te geven, hoe men de liefde beleven moet...

_Want de vrucht van het licht bestaat in allerlei goedheid, gerechtigheid en waarheid._
