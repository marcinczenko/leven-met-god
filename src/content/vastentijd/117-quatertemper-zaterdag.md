---
path: /117
title: '117: QUATERTEMPER ZATERDAG'
tag: vastentijd
content: ../styling.md
sortIndex: 117
---

## Hoe zijn wij kinderen van God?

Men kan kind van God zijn, zonder zich in zijn leven ooit om de gevolgen daarvan te bekommeren. Wie iets van zijn Doopsel beseft en enig begrip heeft van wat hij gelooft, tracht ook de geest van het kindschap door te voeren in zijn dagelijks leven. _Christen, besef toch uw waardigheid_ zo zegt paus Leo de Grote. _En nu gij deelachtig geworden zijt aan de goddelijke natuur, keer nu niet door een onwaardig leven terug tot de armzaligheid waaruit gij werd opgeheven._

De Vaders hebben in de eerste christelijke tijd dikwijls deze waarheid naar voren gebracht: als wij dan het goddelijk leven in ons dragen, als wij werkelijk kind van God zijn, verwacht de Vader ook iets van zijn volmaaktheid in ons, zijn kinderen, weerspiegeld te zien. _De familie van de kinderen Gods is het adellijkste geslacht van de gehele wereld._ (Kolping)

1\. De heilige Cyprianus geeft de christelijke levenshouding aan met deze woorden: _zijn wij kinderen van God, laat ons dan ook alleen doen wat God en Christus waardig is_.

Een belangrijk punt van deze kinderlijke gezindheid is de onderlinge eenheid. Dezelfde heilige formuleert zijn gedachte daaromtrent aldus: _Gods kinderen zijn wij geworden, in Gods vrede moeten wij volharden. Een Geest woont er in ohs hart, laat er dan ook onder ons slechts een hart en een gezindheid zijn._ Is het niet zeer voor de hand liggend, dat wie uit de geest van dit kindschap leeft en daaruit steeds meer tracht te leven, ook gaarne Gods geboden steeds als leidraad neemt? Maar dan komt de liefde, de liefde tot God en ook de liefde tot de mensen op een zeer voorname plaats.

Die liefde zal op zichtbare wijze dat leven beheersen.
Sprekend over de naastenliefde, die van ons wordt verwacht, zegt Sint Jan: _Hieraan erkennen wij, dat wij de kinderen van God beminnen. Wanneer wij God liefhebben, dan onderhouden wij ook zijn geboden, want dit is juist liefde tot God, dat wij zijn geboden onderhouden_ (1 Joh. 5:2,3), met name het gebod van de liefde tot elkander.

2\. De geest van het kindschap is iets dat diep in ons leeft. Diep-innerlijk behoort het ook te worden gevoed en ontwikkeld. Daarom is de _hartelijke, vertrouwvolle omgang met God_ onontbeerlijk; zij is in de geest van dat kindschap als vanzelf aanwezig. Maar naar buiten openbaart die geest zich in het voorbeeld van een zuiver, oprecht, eerlijk christelijk leven. Ook dat was een gedachte, die de eerste christenen bekend was en waarom zij zich wel degelijk bekommerden.

Mogen wij door het ernstig streven naar eigen gelijkenis met Jezus Christus op onze beurt een hulp en voorbeeld zijn voor anderen en dit zowel in onze woorden als in onze daden.

_Legt daarom alle boosheid af, valsheid, huichelarij, afgunst en alle kwaadsprekerij. Weest als pasgeboren kinderkens, begering naar onvervalste melk, om daardoor op te groeien tot zaligheid._ (1 Petr. 2:1,2)

De zorg voor het persoonlijk onberispelijk leven voor God, legt op een ongedwongen wijze een christelijk getuigenis af voor al degenen, met wie wij leven. _Doet alles zonder morren en aarzelen, opdat gij onberispelijk moogt zijn en ongerept, vlekkeloze kinderen van God, temidden van een krom en verdraaid geslacht, waaronder gij schittert als sterren in het heelal. (Fil. 2:14,15)

Het bezit van het kindschap is nauw verbonden met een apostolische, op het geestelijk welzijn van anderen gerichte, liefde.

_Heer Jezus Christus, die ons als vrucht van uw liefde en uw offer weer tot kinderen van God hebt gemaakt, leer ons in grote oprechtheid dit kindschap te beleven, opdat wij Gods eer mogen zoeken in onze hartelijke liefde tot alle kinderen van God. Amen._
