---
path: /131
title: '131: ZATERDAG NA DE 3e ZONDAG'
tag: vastentijd
content: ../styling.md
sortIndex: 131
---

## De barmhartige Christus

In het Graduale van vandaag wordt het vertrouwen bezongen: het vertrouwen dat stand houdt ondanks alles. _Al zou ik ook wandelen in de schaduw van de dood toch zou ik geen onheil vrezen, want Gij o Heer zijt met mij; uw roede en uw staf (dat is, uw leiding, uw voorzienigheid), beuren mij steeds op._ (Ps. 22:4)

Het is de weergave van de geest die de Kerk ons vandaag wil meedelen: de geest van het onbeperkt vertrouwen, van de zekerheid dat God eens uitkomst geven zal.

In het epistel wordt de geschiedenis verhaald van Susanna die aan de dood ontsnapte door de wijsheid en de deugd van Daniel; het Evangelie vertelt hoe Christus de overspelige vrouw vergaf en haar daarmede redde voor dit en voor het eeuwig leven.

1\. Jezus ging naar de Olijfberg (zo schrijft Sint Jan) en blijkbaar bleef Hij de gehele nacht daar - biddend voor de zondige mensheid, biddend vooral opdat zijn ontmoeting met de vrouw de volgende dag, voor velen een aanleiding zou zijn tot hernieuwing van hun hoop en Godsvertrouwen.

_Des morgens vroeg ging Hij weer naar de tempel en Hij ging zitten en onderrichtte hen._

Dan wordt plotseling een vrouw voor Hem geleid.

De farizeeën hebben gewacht op een goede gelegenheid Hem in het openbaar een naar hun mening onoplosbare moeilijkheid voor te leggen, een vraag namelijk waarop het antwoord steeds in zijn nadeel zou moeten uitvallen. Zo meenden zij althans. (Joh. 8:1-11)

_Zij plaatsten de vrouw in hun midden en vroegen: Leraar, Mozes heeft ons geboden dit soort vrouwen te stenigen... (zij was op overspel betrapt). Gij nu, wat zegt Gij?_

Zou Hij hun vraag bevestigend beantwoorden, dan was het duidelijk, dat zijn leer over de goedheid en de barmhartigheid van God tegenover de zondaars, in een vreemd licht zou komen te staan. Zijn vijanden zouden honend naar Hem wijzen en het volk zeggen: dat is dus die vergevensgezinde Gods-gezant? Hij heeft het in handen een ongelukkige vrouw te redden; Hij doet het niet. Hij laat haar stenigen!

Zou Hij haar vrijspreken dan zouden zij zegevierend kunnen getuigen dat Hij de wet van Mozes niet onderhield... Zo was hun opzet. _Dit zeiden zij,_ schrijft dan ook Johannes, _om Hem een strik te spannen en Hem te kunnen beschuldigen._

_Jezus intussen boog zich voorover en schreef met de vinger op de grond._ Het scheen dat Hij in verlegenheid gebracht was, dat Hij de moeilijkheid, de list doorzag en geen uitkomst vond. Zij voelden zich steeds zekerder, zij drongen aan en riepen om een antwoord.

Toen richtte Jezus zich op, Hij zag hen aan en zeide: _wie van u zonder zonden is werpt de eerste steen op haar._ Toen boog Hij zich weer voorover en schreef verder. Schreef Hij (terwijl de nieuwsgierigen toezagen), hun namen zoals God die zag? Levi de dief, Samuel de echtbreker, Ruben de moordenaar? Maar toen zij dit hoorden en met angst bedachten wat die Rabbi, die de harten en gewetens peilde zoals niemand anders wel van hen in het openbaar zou kunnen zeggen... slopen zij schoorvoetend, voorzichtig, zo onmerkbaar mogelijk heen. _De een na de ander,_ schrijft de Evangelist, _maar de oudsten het eerst._

En tenslotte bleef Jezus alleen met de vrouw. Hij richtte zich op en sprak tot de bevende, doodsbenauwde vrouw: _Vrouw waar zijn ze... uw aanklagers? Heeft niemand u veroordeeld?_

Lag er iets triomfantelijks in Jezus' stem: _waar zijn ze gebleven? Ik heb ze verjaagd, ze zijn zelf bang geworden... en ze hebben tegen u geen woord van veroordeling meer durven zeggen..._ En de Leraar rept met geen woord over de zonde; Hij zegt slechts bemoedigend: _ook Ik zal u niet veroordelen. Ga nu, maar zondig niet meer_. Het laatste als een verzoek, als een ingehouden smeking. Hij ontlokt haar geen pijnlijke bekentenis, Hij dwingt haar niet tot plechtige beloften, Hij herinnert haar niet aan haar grote schuld tegenover God en de mensen. Hij vergeeft met de grootste welwillendheid, met een fijngevoelige zachtmoedigheid waarover alle latere tijden zich nog zouden verwonderen.

2\. Ons mag deze ontmoeting weer eens herinneren aan de nooit eindigende goedheid, aan de sublieme rust, de verhevenheid van oordeel en van gemoed die de Verlosser altijd kenmerkt. Hij heeft vóór alles medelijden met de zondaars. Hij heeft het zo dikwijls gezegd. Het blijkt telkens weer dat dit geen fraze was. Waar Hij kon, kwam Hij op voor de bedrukten, de verdrukten, de angstigen, voor degenen die de wereld hooghartig had veroordeeld. Is dit voor ons niet weer een aanwijzing dat wij Christus moeten zien als de grote, de eigenlijke mensenvriend, die in alle noden helpen wil?

Hij is vandaag nog en zal altijd zijn zoals Hij was in zijn aardse leven.

Op wie zullen wij bouwen in al onze ellende tenzij op Hem? Nodigt Hij in dit evangelie van vandaag ons niet uit tot Hem te komen, al is onze geestelijke ellende nog zo groot, en al zouden de mensen ons nog zo zeer veroordelen? Het vertrouwen op zijn hart, op zijn liefde, dat is het wat Jezus steeds weer van ons vraagt.

En wij zullen geen rust vinden tenzij wij ons aan Hem overgeven, volledig vertrouwen op zijn welwillendheid, op zijn liefde, en op zijn verlangen ons gelukkig te zien. _Ook Ik zal u niet veroordelen: ga en zondig voortaan niet meer._

Kan Hij mij iets zeggen wat troostvoller is? Brengen zijn liefdevolle woorden mij niet tot een nederig berouw?

Moge zijn genade ons tot Hem voeren en ons opnieuw vervullen met geloof in de schoonheid van ons leven, in het vertrouwen dat wij gelukkig kunnen zijn door de hartelijke vriendschap met Hem.
