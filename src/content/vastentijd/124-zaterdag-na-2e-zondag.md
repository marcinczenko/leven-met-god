---
path: /124
title: '124: ZATERDAG NA DE 2e ZONDAG'
tag: vastentijd
content: ../styling.md
sortIndex: 124
---

## De verloren zoon

Het eeuwig-hoopvolle evangelie van de heilige Lukas moet alle zondaars wel vervullen met een blij vertrouwen op Gods onbegrijpelijke - en toch zo aanvaardbare barmhartigheid. Dit verhaal is veel meer dan een prachtig stukje kunst, veel meer ook dan een treffende psychologische schildering.

Het is _de geschiedenis van een ziel_ - duizenden malen in werkelijkheid herhaald - van een ziel die de terugweg vond naar het vaderhuis.

Niet iedereen komt van zover als de verloren zoon moest komen; niet iedereen heeft alles verlaten en verknoeid, zoals hij dat had gedaan... maar voor ons allen is de les bedoeld van het diepe berouw, van het grote vertrouwen ondanks alles; voor ons allen is bedoeld de heenwijzing naar de grote goedheid van God die onze Vader is.

1\. De _verloren zoon_... Hij was de jongste van twee broers... Wellicht was de moeder sinds lang gestorven. Lichtzinnige vrienden brachten hem het hoofd op hol..., hij kreeg meer dan genoeg van het saaie leven bij zijn oude vader (hij zag niet meer dat hij buitengewoon bevoorrecht was): hij ging met de vrienden (die teerden op zijn zak) naar het lachende leven in de grote stad met haar vermaak en zwier, met haar muziek en dans. Hij liet zich overhalen met hen mee te gaan... voorgoed... naar Perzië of Babylonië, naar een of andere grote plaats, maar dan - zeiden de wijze vrienden - mèt het erfdeel van zijn vader.

Het lukt hem inderdaad dat erfdeel los te krijgen - hij laat zijn vader in droefheid achter... _hij pakte alles bijeen en ging heen naar het verre land_. Al spoedig bleek de wereld heel anders te zijn dan hij zich had voorgesteld. Het duurde niet lang of het geld was weg en mèt het geld... de
vrienden. Hij raakt in verschrikkelijke nood. De zoon _van goede huize_ wordt varkenshoeder. En als op het vreemde land de knechten komen met het voeder voor de dieren, hebben zij geen woord en geen hulp voor de arme zwerveling.

_Toen kwam hij tot inkeer..._

Tot zover komt het met velen. Na de zonde, na de ramp, in de bittere stoffelijke (en geestelijke) nood, gaan pas hun ogen open.

Het is haast onbegrijpelijk, dat de valse schittering, dat de betovering van de wereld, van eer en genot, dat het leugenachtige woord van vrienden er telkens weer in slaagt... ze mee te tronen. En ze gáán dus mee, ze raken ontworteld, als geslagen, verloren (ze _zijn_ verloren zonen en verloren dochters) en verzonken in de diepste geestelijke en vaak ook lichamelijke ellende. Wat zijn wij kwetsbaar, zelfs als wij menen _ons kan niets gebeuren!_

En God zij dank als de ontvankelijkheid voor de genade er nog blijft, als nog, door Gods hulp, de goede daad gesteld kan worden: ik wil opstaan en tot mijn vader gaan en ik zal hem zeggen: _Vader, ik heb gezondigd tegen de hemel en tegen U_.

2\. _Nog was hij ver weg,_ zegt de evangelist, _toen zijn vader hem zag._ Alsof God wacht (telkens weer) op de komst van degenen die zijn afgedwaald, die zich vergrepen hebben aan alles wat zo mooi en goed was.

De vader laat de zoon niet uitspreken, maar hij haast zich het goede initiatief van zijn zoon te voltooien en zorgt voor kleding, sieraden en voedsel, voor een feest zelfs... terwijl de wereld blijft mokken en het gedrag van vader niet begrijpt... Vader wil niet horen van zonde en laat de zoon zelfs zwijgen. Maar de oudere broer (de jaloerse en niets-begrijpende mensen van daarbuiten), noemt man en paard. _Nu die jongen van u is teruggekomen, die uw vermogen heeft verbrast met vrouwen zonder eer, nu, ja, nu slacht gij het gemeste kalf..._

En de vader verdedigt de gevallen zoon en beweegt de ontevredene tot mildheid: _mijn kind, gij zijt toch altijd bij mij en al het mijne is het uwe, maar er moet wel feest zijn nu uw broer die dood was, is herleefd, en de verlorene is teruggevonden_. Wie kan na deze woorden van de Meester zelf nog ooit twijfelen aan Gods barmhartigheid? Hij spreekt niet theoretisch over Gods grote goedheid, over de verschrikkelijkheid van de zonde, de ellende van de zondaar, of het ongeluk dat hem wacht. Hij laat in een voor ons allen zo duidelijk en begrijpelijk tafereel, in een echt _menselijke_ geschiedenis, de goddelijke liefde tastbaar worden. Hier kan geen mens ooit aan ontkomen zolang er enig besef van God, enig verlangen naar herstel, enig vertrouwen op het nieuwe leven overblijft. Mag ons hart dan niet vol zijn van vertrouwen, van dankbaarheid, van berouw en... van geluk? Hij wacht op ons... niet om te straffen, niet om ons een verwijt te doen, maar om ons te zeggen
hoe blij Hij is om onze terugkeer.

_Zo, zeg Ik u, zal er meer vreugde zijn in de hemel over een zondaar die zich bekeert dan over negenennegentig rechtvaardigen, die geen bekering nodig hebben._ (Luk. 15:11-32)

Zondaars zijn wij allen. Ons allen past berouw en droefheid over wat wij ooit misdeden. Maar allen zijn wij ook Gods kinderen. En daarom past ons nog veel meer, het grenzeloos vertrouwen dat Hij ons in genade weer aan zal nemen, dat Hij ons wacht in de eeuwige vreugde van hierboven.

Ons past de blijde dankbaarheid omdat Hij ons Jezus gaf, zijn enige Zoon, die alle vergeving verdiende, die als Lam van God de zonde wegnam en ons nu de genade aanbiedt van verzoening, van vrede en van hernieuwde heiliging.
