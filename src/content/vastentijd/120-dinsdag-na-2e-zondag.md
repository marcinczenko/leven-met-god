---
path: /120
title: '120: DINSDAG NA DE 2e ZONDAG'
tag: vastentijd
content: ../styling.md
sortIndex: 120
---

## God onze toevlucht

Na het besluit van Aman het volk van Israël uit te roeien, bidt Mardocheus, de pleegvader van Esther, tot God. Hij doet daarbij een beroep op Gods almacht en op het feit dat de Joden het eigendom zijn van de Heer: _Hij_ heeft hen immers uit Egypte vrijgekocht.

1\. _In die dagen richtte Mardocheus dit gebed tot de Heer: Heer, Heer, Gij zijt de almachtige Koning want aan uw heerschappij is alles onderworpen en er is niemand die uw wil weerstaan kan als Gij besluit Israël te redden._ (Esther 13:8-11;15-17)

Het is soms alsof de duivel besloten heeft ook _ons_ naar ziel en lichaam te vernietigen, zozeer kunnen wij om alles in ons en buiten ons, tegen God in opstand komen. Van binnen duisternis, twijfel, angst... daarbuiten tegenwerking, verdachtmaking, vijandschap, schijnvriendschap en allerlei teleurstelling bij mensen op wier goede trouw, begrip en genegenheid wij eens meenden te mogen bouwen. Het lijkt wel of wij door alles van God en zijn liefde worden weggerukt. Schijnbaar blijft slechts bitterheid, droefheid en verlatenheid ons over, en het betekent al veel, wanneer wij dan niet vervallen in een doffe, sprakeloze wanhoop. Maar herinneren wij ons op die momenten dit woord van de schrift: _Heer, Gij zijt de almachtige, aan U is alles onderworpen. Niets of niemand kan U weerstaan als Gij besluit mij te redden. Mensen en duivels zijn onmachtig als uw kracht zich doet gevoelen._

_Ik word inwendig en uitwendig hernieuwd als uw barmhartigheid medelijden met mij heeft. Dan herleeft de hoop door mijn tranen heen; dan hervind ik het diepe, onwankelbare geloof, dan jubelt mijn hart weer in de bloei van een alles-vergetende liefde voor U en in een onmetelijk vertrouwen dat alles weer goed zal komen._

2\. _Gij zijt de Meester van alles, en niemand kan uw souvereine macht weerstaan. Daarom dan, Koning, Heer, God van Abraham, ontferm U over uw volk, want onze vijanden willen ons verdelgen en uw erfdeel vernietigen. Trek U toch niet terug van wat uw eigendom is; dat Gij voor Uzelf uit Egypte hebt verlost._ (Epistel)

Wij zijn het erfdeel van Gods Zoon. Jezus zelf heeft ons met zijn heilig bloed vrijgemaakt van zonde en dood. Wij zijn overgebracht uit de macht van de duisternis naar het rijk van zijn licht... Hij kan ons niet verloren laten gaan _als wij op Hem vertrouwen_. Maar dat is dan ook de medewerking die Hij van ons verwacht. Hij rekent erop dat wij door Hem, _steeds weer opnieuw_ verlost en geheiligd _willen_ worden. Hij rekent voorts ook op ons kinderlijk vertrouwen. Hij verwacht dat wij ons in zijn armen werpen met een overgave zonder voorbehoud: zie Heer, hier ben ik, ik verwacht wel alle ellende van mijn zonde, van mijn zwakheid en mijn slechtheid, ik ga zelfs ten onder door mijn vijanden, als Gij niet heiligt, maar ik hoop alles, _alles_ van _uw_ oneindige tederheid.

Ik behoor U toe, ik ben geheiligd door uw bloed, ik ben in U opgenomen door het doopsel, ik draag in mij iets van uw goddelijk Wezen; ik ben in waarheid uw kind. Ik mag niet terug, ik mag niet aarzelen, ik mag niet twijfelen aan uw macht en uw onmetelijke goedheid...

3\. _Verhoor mijn gebed en wees genadig jegens datgene wat uw bezit (geworden) is (door uw lijden en dood). Laat onze droefheid in vreugde veranderen opdat wij (in eeuwigheid) mogen leven o Heer, en uw Naam mogen prijzen en sluit toch niet de mond van hen die uw lof zingen, Heer, onze God._ (Epistel)

De vreugde zal weer ons deel zijn, de innerlijke diepe blijdschap weer de sfeer waarin wij ademen en als gelukkige kinderen van God zullen wij dankbaar ons werk hernemen, ter ere en ter liefde van Hem die alles voor ons is.

Hoe kortzichtig was het van ons om zo wankelmoedig te twijfelen. Waarlijk, Hij is niet ver van ons. Hij volgt ons trouw, Hij blijft ons nabij, Hij woont in ons hart, zijn liefde is onvergankelijk, zij is eeuwig.

_Wij zijn uw bezit Heer; daarom verdedig ons._  
_Wij zijn uw tempel: wil ons toch heiligen._  
_Wij zijn uw vrienden, uw kinderen; wij bidden U: verlaat ons nooit._  
_Wees Gij alleen de kracht, de blijdschap, de diepte van ons leven..._  
_Op U Heer heb ik gehoopt: in eeuwigheid zal ik niet beschaamd worden. Amen._
