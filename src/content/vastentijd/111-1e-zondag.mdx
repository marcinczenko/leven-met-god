---
path: /111
title: '111: 1e ZONDAG IN DE VASTEN'
tag: vastentijd
content: ../styling.md
sortIndex: 111
---

import { CenteredText } from '../../components/mdx'

## Maak Gods genade niet onvruchtbaar

De Kerk begint de reeks zondagen van de vasten met een ernstige vermaning. De tijd van ons leven is kostbaar, omdat dit leven de voorbereiding is voor het eeuwig leven; wij hebben maar een ziel te verliezen en van ons gedrag en van onze invloed zijn vermoedelijk zeer velen rondom ons afhankelijk.

Is het de moeite waard daarover na te denken?

_Broeders, wij vermanen u Gods genade niet vruchteloos te ontvangen..._ (1 Kor. 6:1)

Sint Paulus ziet het gevaar. Te midden van allerlei kansen zijn wij in onze oppervlakkigheid, in onze onbegrijpelijke lichtzinnigheid in staat een eeuwigheid te laten varen voor beuzelarij.

1\. _Gods genade niet vruchteloos ontvangen..._ Het is een genade, een biezondere roeping te bezitten, een ambt, een beroep dat gekerstend en geheiligd, zo wonderbaar veel tot Gods glorie vermag bij te dragen. Ik denk aan de kerstening, aan de heiliging van _mijn_ beroep, van _mijn_ taak, van _mijn_ ambt, en hoe ik in feite word geregeerd door mijn eerzucht en mijn winstbejag... Of - misschien nog erger - ik wil alleen maar werken, ploeteren, draven, eigenlijk meer dan ik verwerken kan om... ja, wáárom? Zonder één hoger motief dat werkelijk meespreekt. God gaf mij talenten, Hij plaatste mij in een omgeving waar ik veel kan doen, Hij bezorgt mij contact met mensen van allerlei rang en stand... wat doe ik met dat alles...?

De kansen die in beroep of talent geboden worden zijn slechts genade in afgeleide, in secundaire zin. Het zijn _uitwendige_ genaden. Maar ik ontvang veel meer. Zoveel aansporingen tot het goede, zoveel licht dat mij _inwendig_ verlicht... Met andere woorden: het wordt ons vaak zo duidelijk en zo gemakkelijk gemaakt. Wij kunnen met niet al te veel bekommernis en inspanning zoveel goeds verrichten, wij kunnen zelf zoveel meer uitgroeien tot volwaardige mensen, tot begripvolle, geduldige, wijze medemensen voor onze omgeving... Wij kunnen met wat overleg en offerzin (juist door die inwendige genade), zo gemakkelijk tot een hoger niveau van christelijk leven stijgen. Eigenlijk wordt er niet zo heel veel voor gevraagd.

Maar het is waar... wij zijn met onze aandacht dikwijls elders. Het bovennatuurlijke, het eeuwige en zelfs de waarheid, de schoonheid, de goedheid in dit leven, krijgen lang niet altijd onze volle maat van liefde en waardering...

Toch mogen wij noch het leven, noch de wereld, noch onszelf zo maar lichtelijk bagatelliseren.

2\. _Leeft met vrees in de tijd van uw (aardse) ballingschap,_ schrijft de heilige Petrus.

_En weet het wel: gij zijt niet met vergankelijk goud en zilver, maar met het kostbaar bloed van Jezus Christus vrijgekocht... het bloed van Hem, als van het onbevlekte Lam._

Dáár ligt de _goddelijke_ waardering van wat wij zijn en van wat wij doen: God gaf voor ons zijn Zoon... Wij geloven dat, wij zeggen het, en toch zo dikwijls nog is ons gedrag daarmee in strijd... Wij leveren niet op, wat God van ons verwachten mocht na alles wat Hij deed... _Daarom (zegt Paulus) vermanen wij u dat gij Gods genade niet vergeefs ontvangt._

Verdient dit niet een ogenblik van inkeer en... van berouw? _Want de Heer zegt..._ (Paulus citeert de profeet Isaias (59:8))

<CenteredText italic>

Op de gunstige tijd heb ik u verhoord...
En op de dag van het heil u geholpen.
Ziet, nu is het de gunstige tijd,
Ziet, nu is het de dag van het heil.
</CenteredText>

Zo vaak heeft God Israel geholpen, geleid, bewaard. Als de Joden zich keerden tot God, kwam Hij hen tegemoet.

_Ziet, nu is het de gunstige tijd..._

Nu in deze vasten, is het de tijd om naar God te gaan; om ons af te keren van idolen en waandenkbeelden, ons af te keren van onze grootheidswaanzin, van onze eigenliefde, die ons bits en stuurs maakt, van onze lichtzinnigheid en weergaloze gemakzucht die ons verhinderd hebben te bidden, van onze schijnbaar nooit ophoudende sensatielust die ons tot alle rust en ingekeerdheid onbekwaam maakt.

_Nu, nu is het de gunstige tijd._ Wij zijn immers niet van plan zó door te gaan en straks met lege handen hierboven aan te komen. De verloren dagen keren niet weer, de gemiste kansen blijven verspild... Weer wordt ons Gods hulp aangeboden en worden wij bij de ernstige poging tot levensverbetering uitgenodigd, tot vertrouwen op God. Hij kàn alles, Hij zàl alles doen, als wij meewerken en op Hem vertrouwen.

_Wie in de schaduw van de Allerhoogste verblijft, zal onder bescherming van God mogen wonen. Hij zal zeggen tot de Heer: Gij, Gij zijt zijn helper en mijn toevlucht, o God. Op Hem stel ik mijn vertrouwen._ (Tractus)
