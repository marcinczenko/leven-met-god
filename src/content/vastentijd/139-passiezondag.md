---
path: /139
title: '139: PASSIEZONDAG'
tag: vastentijd
content: ../styling.md
sortIndex: 139
---

## Deelname in Jezus' lijden

De woorden van de introïtus leiden ons vandaag binnen in de gevoelens van Jezus, die veroordeeld en veracht door zijn volk, zich richt tot God.

1\. In alles is de Meester ons voorbeeld. Ook in zijn lijden wijst Jezus ons nog de weg door het leven. Passiezondag spreekt van de heilige passie des Heren: van zijn gruwelijk lijden dat Hij verduurde voor ons. In de geest zien wij reeds zijn kruis, Hij draagt het gebogen maar niet gebroken, zwijgend en geduldig. Zelf brengt Hij het kruis naar Kalvarië, waar Hij zich geeft als volkomen slachtoffer.

Aan dat alles ging zoveel vooraf: de angst in de hof van olijven, de geseling en de doornenkroning, de publieke verachting en veroordeling.

Voor ons allen ligt in het leven een deelname aan Jezus' lijden te wachten.

Het is een kruis van lichamelijk of geestelijk lijden, soms van beiden. Of wij priester zijn en belast met de zorg voor het heil van velen; ofwel in de eenzaamheid van het contemplatieve klooster onze dagen slijten; of wij geroepen zijn zieken en ouden van dagen te helpen en te troosten ofwel als vader en moeder van een gezin bekommerd zijn om allerlei problemen van opvoeding en leiding: overal wordt ons iets van Christus' kruis aangeboden. Die deelname _is bedoeld_ door God, Hij wenst dat wij die aanvaarden. Wij mogen delen in Jezus' lijden niet alleen door ons oprecht medelijden met Hem, maar ook door zelf iets te torsen wat ons als mens ondragelijk lijkt. Dit is Christus volgen van nabij: er is geen weg die zo snel en zo zeker tot heiliging van leven voert als het lijden met en uit liefde tot de Heer Jezus.

2\. De Kerk laat ons vandaag het prachtige gebed bidden van de psalmist die in zijn nood tot God smeekt en in zijn gebed nieuwe krachten vindt. Dat is onze les: lijden leren wij nooit tenzij door de kracht Gods, die wij dus behoren te vragen.

_Berecht mij God en neem mijn zaak in handen,_  
_de goddelozen volgen mij met smaad;_  
_bevrijd mij van de listen hunner schande_  
_en van hun onrecht dat mij bitter slaat._

_Want Gij, mijn God, zijt toch mijn kracht, mijn wapen!_  
_Hoe word ik dan verstoten en veracht?_  
_Hoe doet het ongeluk mij 's nachts niet slapen_  
_En zucht ik onder dwang en overmacht?_

_Zend mij uw licht en waarheid ter bevrijding,_  
_Wees de geleider die mijn ziel behoeft,_  
_Wil zij ten bergtop uwer hoge wijding_  
_Het licht aanschouwen waarin Gij vertoeft._

_Dan mag ik zingend tot uw altaar komen;_  
_Gij die mijn blijdschap zijt, mijn vreugd, mijn àl._  
_Ik zal niet rusten vóór mijn harp ontstromen_  
_De rijkste klanken die ik vinden zal._

_Waarom mijn ziel zijt gij nog neergeslagen_  
_Wat beeft en weifelt gij? Werp vrij uw lot_  
_Op Hem die ik prijs tot in de dag der dagen_  
_Hij is mijn zekerheid, Hij is mijn God._

_(Psalm 42, vert. Gabr. Smit)_

In God, wij kunnen het onszelf nooit genoeg herhalen, in Hem alleen ligt onze kracht en ons geduld. _Hij_ voert ons door de duisternis weer naar het licht.

_O God geef mij de wijsheid en de moed om in mijn moeilijke uren mij tot U te keren. Ik weet dat Gij mijn toevlucht zijt en mijn troost. Trek mij tot U en laat de innige verbondenheid tussen U en mij door niets verbroken worden, ook niet door het lijden, maar laat alles iedere dag opnieuw mij bevestigen in uw vriendschap en in uw liefde. Amen._
