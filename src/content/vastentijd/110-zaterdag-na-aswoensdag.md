---
path: /110
title: '110: ZATERDAG NA ASWOENSDAG'
tag: vastentijd
content: ../styling.md
sortIndex: 110
---

## Ware godsvrucht

De les die ons vandaag verder moet binnenleiden in de ware geest van de vasten wordt ontleend aan de profeet Isaias.

Weer valt de nadruk op de grote goedheid voor de evenmens en daarnaast op het vieren van _de dag des Heren_. Het zijn de twee geboden waarop Christus alle geboden en geheel de christelijke ascese zal vestigen: het zuiver, belangloze optreden tegenover de mensen en de ware liefde tot God.

1\. _Dit zegt de Heer uw God: als gij uit uw midden de boeien wegneemt (waarmede gij op welke wijze dan ook uw naaste bindt en dwingt) en op- houdt de vinger uit te steken (de spot te drijven met de evenmens - met welk recht immers zou een christen dat mogen doen -?) en te spreken wat onnuttig (dat wil zeggen, honend of misprijzend) is; als gij voor de hongerige uw ziel uitstort (hem met heel uw hart bijstaat, in werkelijkheid dus) en de gekwelde ziel verzadigt, __dan zal in de duisternis uw licht opgaan__ (dan zal na lijden uw verblijden komen) en uw duisternis zal zijn als de middag._ (Is. 58:9-14)

Als voorwaarden dus voor het geluk, voor de innerlijke vrede, noemt de profeet de _grote, daadwerkelijke_ goedheid voor de mensen.

Dáármee behoort immers de ware liefde (en dus ook de ware godsvrucht) te beginnen. Wij moeten de menselijke verhoudingen die God onder ons wil zien, herstellen; wij moeten elkander leren aanvaarden in geduld en mildheid van oordeel, en tegemoed treden met grote bereidvaardigheid tot hulp en bijstand; wij hebben de plicht elkander te leren begrijpen ook in de rustige aanvaarding van beperktheden, gebreken en eigenaardigheden.

_En rust zal de Heer u geven voor immer; en uw ziel zal Hij vervullen met stralend licht (van geluk en van vreugde) en uw gebeente zal Hij vrij maken (van ziekte); en gij zult zijn als een welbesproeide tuin en als een waterbron, waarin het water nimmer zal ontbreken.

En in u zal opgebouwd worden wat sinds eeuwen verwoest was; grondvesten die van geslacht tot geslacht onopgebouwd bleven, zult gij optrekken en gij zult heten de bouwer van omheiningen (versterkingen en vestingmuren), afsluiter van wegen tot rust (gij zult de wegen voor alle rustverstoorders versperren)._

Dit is dus de weer herhaalde les: de menselijke verhoudingen vernieuwen in christelijke geest door _daadwerkelijke_ naastenliefde, die anderen de lasten ontneemt en er zelf niet tegen op ziet daarvoor offers te brengen. Wie dit tot in détails weet door te voeren zal Gods zegen ondervinden.

2\. De profeet gaat verder: _als gij uw voet weerhoudt van de sabbat, om uw eigen wil te doen op mijn dag (als gij de dag des Heren eerbiedigt, (de rust - ter ere van God - aanvaardt voor ziel en lichaam); en de sabbat noemt een lust (en niet een last en __dus gaarne mat tijd besteedt aan uw geestelijke belangen en het gebed tot God__) en de heilige dag des Heren eerbiedwaardig noemt en hem in ere houdt, terwijl gij niet gaat op __uw__ wegen (op sabbat niet uw gewone werkzaamheden verricht) en uw eigen (egoïstische) wil zich niet openbaart in het spreken van (liefdeloze en honende) woorden... dan zult gij u verheugen in de Heer en ik zal u de hoogte van het land doen bestijgen (het bergachtige Palestina; voor ons: de hogere toppen van het volmaakte leven) en u spijzigen met het erfdeel van Jacob, uw vader! (Palestina, het aan Jacobs nageslacht beloofde land); want de mond des Heren heeft gesproken_.

Deze laatste gedachte: de blijdschap in de omgang met God, wordt nog eens speciaal onderstreept in het graduale. _Unam petii a Domine_: _ik heb de Heer om één zaak gevraagd, dáár zal ik naar streven: dat ik moge wonen in het huis des Heren._

Dit is voor allen waar, die op een biezondere wijze met God willen omgaan; daarom bidden zij, daarvoor zwoegen zij, dit is het laatste en het aller hoogste: de intieme omgang met God, de Godservaring (als Hij ons die schenken wil) van contemplatie en passieve liefde.

De weg daartoe zal ons in deze vastentijd, op gematigde, maar reële wijze worden aangewezen. _Heer, dat ik uw vreugde moge aanschouwen en beveiligd moge zijn in uw heilige tempel. Amen._
