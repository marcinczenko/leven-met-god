---
path: /113
title: '113: DINSDAG NA DE 1e ZONDAG'
tag: vastentijd
content: ../styling.md
sortIndex: 113
---

## Boetvaardigheid

De boetvaardigheid, de deugd die geen christen geheel ontwijken kan, en het meer categorische _doet boete_, is een thema dat voortdurend terugkeert in onze heilige boeken en dat de heiligen talloze malen herhalen.

Christus leert ons _als gij geen boete doet, zult gij allen gelijkelijk vergaan_ en Sint Jan de Doper _preekte een doopsel van boetvaardigheid tot vergiffenis van de zonden_. (Mark. 1:4)

Nu blijken verschillende tijden ook verschillende opvattingen van boete te hebben gekend.

1\. Het is blijkbaar niet in de geest van vandaag om het allerlaatste te eisen van onze lichamelijke krachten in harde boetedoeningen. Een strenge vasten die werkelijk uitput, gedeeltelijke derving van slaap gedurende maanden en jaren zodat het lichaam er gevoelig onder lijdt, is niet de vorm die de meesten van ons bij boete-oefeningen aantrekt.

Toch waren (en zijn) dergelijke praktijken niet zonder zin. Zolang bijvoorbeeld het lichaam beheerst en beteugeld moet worden in zijn eisen en verlangens, opdat de geest de nodige vrijheid zou kunnen bezitten zich met het hogere bezig te houden, zal het nodig zijn, het lichaam wat (soms
nogal veel) te ontzeggen.

Vroeger deed men dat vaak op de boven genoemde manier en het was een algemeen aanvaarde praktijk, terwijl men in deze zaken zo ver ging dat het ons gruwelijk overdreven voorkomt en wij van een dergelijke boetedoening zouden huiveren. Daar mag men gerust zijn mening over hebben en dus ook soortgelijke vormen van boete voor zichzelf afwijzen. Toch moet men de personen die ze huldigen niet minachten of vrezen voor een spoedige instorting van hun geestelijke vermogens. Nog altijd zijn er instituten die deze vorm van zelfoverwinning aanvaarden en blijkbaar maar weinig te klagen hebben over noodlottige gevolgen; integendeel hun geest - en hun lichaam - schijnen er wel hij te varen.

2\. Wij kunnen _bepaalde middelen_ voor _ons_ ongeschikt achten, het doel echter blijft ook voor ons hetzelfde en middelen zijn nu eenmaal nodig wil men een doel bereiken.

Het gaat niet alleen om zelfbeteugeling, dat wil zeggen om de beheersing van het lichaam, een voorbehoedmiddel dus tegen allerlei zedelijke zwakheid, die gemakkelijk kan voortkomen uit gebrek aan lichamelijke zelftucht.

Het gaat óók om de _deelname aan Christus' lijden_. Als Hij zoveel geleden heeft, vrijwillig, waarom zouden ook wij lichamelijk niet wat lijden vrijwillig op ons nemen? Het gaat om het werkelijk uitboeten van onze zonden, ook van de zonden van anderen; de lichamelijk gevoelde pijn, de lichamelijke ontbering, het stoffelijk gemis is een voelbaar, maar duidelijk sprekend bewijs van onze goede wil.

Het gaat ook om de bereiking van een hoger doel: de vergeestelijking wordt in de hand gewerkt als wij het lichamelijke meer volkomen beheersen.

Het lichaam gehoorzaamt ons beter bij allerlei andere oefeningen van deugd (gebed, dienstvaardigheid, stiptheid aan onze eigen dagelijkse levensregel) wanneer wij het vrij-gewild soms iets ontzeggen.

Misschien mogen wij als voorlopige conclusie vastleggen dat wij de evangelische boetvaardigheid - dat wij ook de lichámelijke boete, niet geheel terzijde kunnen stellen. Zeker is het waar dat _inwendige_ boete en geestelijke verloochening voor het leven nog grotere betekenis hebben.

_Boete doen is in diepste zin: z'n hart veranderen, zich omvormen tot een nieuw schepsel; van mensenkind kind Gods worden; het is leven overeenkomstig zijn wet, als burgers van zijn koninkrijk. Boete doen is in een woord: christelijk leven. En hoe leven wij? Bestaat er heden een volk, dat waarlijk christelijk is in alle uitingen van het leven...?_  
_Wat een verschrikkelijke realiteit. Als wij deze toestand beschouwen wordt het ons duidelijk dat de noodzaak van boetedoening samenvalt met onze eigen redding._ (Kard. Ottaviani, toespraak 13 mei 1955, te Fatima)

Wat kan ik vandaag als kleine lichamelijke boete doen - om mij te disponeren tot deugd, om de zonde te boeten, om mij met Christus te kunnen verenigen in liefde?
