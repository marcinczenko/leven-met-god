---
path: /144
title: '144: VRIJDAG NA PASSIEZONDAG'
tag: vastentijd
content: ../styling.md
sortIndex: 144
---

## Jezus' voorbeeld van geduld

Het is een weldaad voor ons te weten dat ons lijden, als wij het dragen met Jezus en uit liefde tot Hem, niet nutteloos is. Integendeel, het heeft een verstrekkende invloed... op onszelf en op zoveel anderen. Het is de werkdadige vorm van gebed omdat het goed gedragen lijden zo oprecht getuigt van liefde voor de Godmens.

1\. Maar het is voor ons nodig van tijd tot tijd te bedenken dat wij in het lijden _Jezus navolgen_. Hij heeft ons een voorbeeld gegeven. Maar wat Hij in zijn lijden gaf was vooral een voorbeeld van geduld. Wij zijn maar moeilijk geduldig. Wij dragen... dikwijls omdat het moet. Wij dragen... met tegenzin en soms opstandig en morrend. Dit alles is zo menselijk. En de goddelijke Meester kent onze zwakheid en staat daar altijd met goedheid tegenover.

Doch zijn voorbeeld roept toch tot navolging. Zo werd over Hem voorspeld: _Hij wordt mishandeld, maar verdraagt het geduldig en opent zijn mond niet: als een lam naar de slachtbank geleid, als een schaap dat verstomt voor zijn scheerders. Men sleept Hem uit kerker en rechtszaal ter dood... uit het land der levenden wordt Hij gestoten, ter dood gebracht om de schuld van zijn volk._ (Is. 53:7-8)

De heilige Geest wijst ons dikwijls op dat lijden van Christus opdat wij zouden begrijpen dat Hij ons geduld heeft willen leren. _Christus heeft geleden voor u en u een voorbeeld nagelaten opdat gij zijn voetstappen zoudt volgen._ (1 Petr. 2:21) Dat hadden de apostelen dus goed begrepen. ZÃ³ hebben alle heiligen Hem begrepen; zij wisten dat men langs de weg van het kruis naar boven gaat. Het lijden loutert en verheft al is het soms ook uiterst pijnlijk en vernederend. Misschien is het nog zwaarder als andere mensen ons het leed aandoen. Maar ook Christus heeft juist voor en door de mensen geleden. _Wat iemand u ook misdoet, wees lijdzaam en wreek u niet, uitwendig noch inwendig, met woorden, werken noch verlangens: zo leeft in u de geest van onze Heer Jezus Christus._ (Ruusbroec).

2\. _Hij leerde u lijden,_ zegt Augustinus, _en Hij leerde het door zelf te lijden._ Maar het is niet voldoende - al is het belangrijk - dat wij opzien naar het kruis van Christus of dat wij weten hoezeer Hij heeft geleden. Het is onvermijdelijk en ook onmisbaar _dat wij Hem over zijn lijden spreken._ En als dit gesprek ons een aanleiding wordt tot vurige betuigingen en tot liefde, dan worden wij goede en succesvolle leerlingen in die _hogeschool_ van Jezus Christus. Het is de onophoudelijke, dat wil zeggen de zeer dikwijls herhaalde daad van liefde die ons naar Hem toevoert en ons met Hem verenigt. Deze wederzijdse, erkende liefde bindt ons aan Hem en leert het lijden geduldig dragen. Het lijden voor Hem is niet alleen de langdurige en zware tijd van ziekte; het lijden voor Hem is ook het kwaadspreken dat anderen zich over ons veroorloven; het is een tekort aan welslagen, het is de eenzaamheid, overmatig werk, het is de moeite die wij moeten opbrengen om trouw te zijn aan onze dagelijkse plicht, en ook aan ons gebed.

Het lijden voor Jezus in geduld is misschien nog wel het meest gelegen in de grote goedheid die Hij van ons vraagt in de omgang met de mensen. Daar niet willen zegevieren, daar niet wreken (ook niet op nauwelijks merkbare wijze), daar nederig zijn, dat is het lijden van de zelfoverwinning en een navolging van het geduld waarvan Jezus ons het voorbeeld gaf.

_O Jezus die zoveel geleden hebt, wat ben ik nog ver verwijderd van uw voorbeeld. Ik klaag zoveel, ik ben ongeduldig, ik ben prikkelbaar, ik wreek mijzelf en niets van dat alles hebt Gij mij geleerd. Help mij toch te doen wat Gij mij hebt voorgedaan, om zo voortaan in stilte en geduld het lijden te aanvaarden wat uw liefde mij heeft toegezonden. Amen._
