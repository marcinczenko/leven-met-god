---
path: /135
title: '135: WOENSDAG NA ZONDAG LAETARE'
tag: vastentijd
content: ../styling.md
sortIndex: 135
---

## De blindgeborene

De mensen hebben soms zo biezonder gauw hun oordeel klaar of zijn dadelijk gereed niet hun achterdochtige vraag. Toen Jezus in het voorbijgaan iemand zag die blind was vanaf zijn geboorte vroegen de leerlingen: _Rabbi, wie heeft gezondigd, hij of zijn ouders, dat hij blind geboren werd?_ (Joh. 9:1-38)

Alsof iedere ramp, ieder ongeluk, de straf zou zijn voor zonden. Er is toch ook de louterende beproeving, het lijden dat slechts wordt overgezonden opdat wij het in liefde en nederigheid zouden aannemen, onthecht zouden worden aan onszelf en daardoor dichter zouden komen bij God.

1\. _Noch hij, noch zijn ouders hebben gezondigd, maar de werken Gods moeten in Hem openbaar worden._

Deze blindheid zal dus strekken tot Gods eer, zij zal zijn barmhartigheid voor de mensen weer tastbaar doen worden, want... Ik zal hem genezen. Dat is de betekenis van Jezus' antwoord.

_Zolang Ik in de wereld ben,_ zegt de Zaligmaker verder, _ben Ik het licht van de wereld._ Hij zou het licht zijn voor deze blinde en daarmede te kennen geven dat Hij het licht is voor allen die tot Hem willen opzien. Hij streek slijk op het oog van de blinde en zond hem naar de vijver van Siloë. De vroegere blinde kwam ziende terug.

Toen begon de grote belangstelling en daarmede het dispuut. _Wat is er gebeurd? Is dat werkelijk de vroegere blinde? Wie heeft dat gedaan?_ De zaak wordt de farizeeën voorgelegd... er ontstond onenigheid. Sommigen zeiden: _Die man komt niet van God: Hij onderhoudt de sabbat niet. Anderen zeiden: hoe kan een zondig mens zulke wonderen doen?_

De farizeeën ontbieden de ouders van de genezene. Deze durven zich haast niet uit te spreken en zeggen alleen: deze jonge man is inderdaad onze zoon; hij is blind geboren, nu ziet hij; ondervraag hem zelf voor al het overige _aetatem habet_, hij heeft er de jaren voor.

Wonderlijke moeilijkheid bij de farizeeën van toen en bij zovele mensen van vandaag om Christus te erkennen!

En toch - men zou menen - dat het zo uitermate eenvoudig is de macht van God in de hand van Christus te zien, Gods goedheid en liefde te ontwaren in die barmhartigheid en in die mildheid van de Rabbi van Nazareth, die ten bewijze van zijn zending voortdurend de meest ongehoorde wonderen doet. Toch aarzelt de menselijke kleingeestigheid. De farizeeën beroepen zich op de sabbatsrust (de blinde was op een sabbat genezen).

Anderen twijfelen of het wel dezelfde man is: de blinde en de zogenaamde genezene, de derde groep wil de ouders ondervragen... Hoe gaat het _vandaag_?

Eigenlijk precies hetzelfde. Men gelooft niet... men twijfelt... beiden op allerlei gronden; men zoekt naar de uiterste zekerheid om tenslotte toch in subtiele moeilijkheden te blijven steken.

2\. Men zegt misschien: het evangelie is zo oud, er zijn zoveel nieuwe dingen aan de orde. Dat was allemaal belangrijk voor de mensen van toen, wij zijn vervuld van heel iets anders.

Neen, neen: het evangelie is gloednieuw, het is voor alle tijden, het is voor u, het is voor mij, het heeft ons allen veel, heel veel te zeggen.

Het is wel waar, dat wij van zoveel andere dingen vervuld zijn. Maar het zou ook voor ons toch juist zijn (dit is de ware wijsheid) ons af te vragen, wat Christus _ons_ wil leren, en hoe _wij_ aan zijn bedoelingen tot nu toe hebben beantwoord. Hebben wij geloofd, met heel ons hart of glijden wij langs de waarheid heen met alle soort van subtiele bedenksels? Geven wij Gods genade wel een kans in ons?

Hoe staan wij tegenover de leer van Christus en hoe tegenover zijn persoon? Durven wij de konsekwenties aan, die volgen uit de eerlijke lezing van het evangelie?

Als wij in oprechtheid (de mens van vandaag is oprecht) Jezus in dat historisch document ontmoeten, volgt daaruit iets voor ons.

Jezus vraagt soms dat men zich uitspreekt. De farizeeën lieten zich (het was voor hen ook niet gemakkelijk) tot woede verleiden en beten de genezene sarcastisch toe, toen hij met al hun twijfels de spot scheen te drijven: _in zonden ben jij geboren van boven tot onder en je leest ons de les?!_ En ze wierpen hem de straat op.

Jezus had dit gehoord en bij een volgende ontmoeting zei Hij tot de vroegere blinde: _Gelooft gij in de Mensenzoon? (_gij_ tenminste, men ziet waarom het Jezus te doen was). En de genezene die Jezus nog nooit had aanschouwd (hij was nog blind toen de Zaligmaker hem naar Siloë stuurde) zei graag-bereid: _wie is dat Heer, dan zal ik in Hem geloven?_ En Jezus: _Gij hebt Hem (nu) gezien; __Hij__ is het die met u spreekt._ Toen zei hij: _Heer, ik geloof._ En hij wierp zich voor Hem neer.

Dat is de ware gesteltenis: _Zeg het Heer, wie is het, dan zal ik geloven?_

_Hij is het die tot u spreekt_... Laten wij nederig zeggen: _Heer, ik geloof,_ en op onze beurt aanbidden, want... _Hij_ is het.
