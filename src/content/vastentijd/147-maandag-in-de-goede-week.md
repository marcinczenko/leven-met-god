---
path: /147
title: '147: MAANDAG IN DE GOEDE WEEK'
tag: vastentijd
content: ../styling.md
sortIndex: 147
---

## Meester en Heer

_Toen Hij dan hun voeten had gewassen en Zijn klederen had aangetrokken, nam Hij weer aan tafel plaats en sprak tot hen: begrijpt gij wat Ik aan u heb verricht?_ (Joh. 13:12)

1\. Hij had de leerlingen de voeten gewassen. Wij begrijpen, of wij menen te begrijpen, dat de goddelijke Verlosser vernederd wordt en zichzelf vernedert voor zijn vijanden. Hij onderwerpt zich aan de diepste vernedering. Wij zouden ons als vernietigd achten bij een geseling en een doornenkroning, zoals Hij die doorstond. _En toen Hij uiterlijk als een mens werd bevonden, heeft Hij zich nog vernederd,_ zo schrijft Sint Paulus, _door gehoorzaam te worden tot de dood, ja, tot de dood op het kruis._ (Fil. 2:8)

Hij heeft alle eer en eerbetoon prijsgegeven, Hij zag dat als een stuk van zijn taak, als Redder van het mensdom; Hij heeft het dus aanvaard: met veel liefde en met veel pijn.

Vernedering is altijd erg. Dat wij uitwendige dingen moeten loslaten: wij zijn er nog toe te bewegen; een tijdelijke eenzaamheid, een korte, niet te hevige pijn... we stemmen er in toe, als een geliefd persoon dat vraagt... Maar de eer van ons menszijn, van ons kunnen, van onze persoonlijkheid..., ons die laten ontnemen... dat is veel gevraagd.

Christus vernedert zich tegenover de _Vader_: _niet mijn wil, maar uw wil geschiede_, en Hij zegt: _De Vader is groter dan Ik._

Maar _hier_ is de vernedering z√≥ geheel onverwacht; Hij doet dit uit liefde en om een voorbeeld te geven. Hij knielt voor zijn leerlingen neer (eenvoudige, onontwikkelde jonge mannen), Hij wast hun de voeten, terwijl Hij zeer goed weet, dat de Vader Hem alles in handen gesteld had, _dat Hij van God was uitgegaan en tot God zou wederkeren_. (Joh. 13:3) _Begrijpt gij wat Ik aan u heb verricht?_ zo vraagt Hij en vestigt hun aandacht op die daad van diepe zelfvernedering.

2\. _Gij noemt Mij Meester en Heer en gij zegt het terecht, want dat ben Ik._ Hij is hun Meester, Hij is de Heer en toch vernedert Hij zich; Hij maakt zich tot hun mindere zelfs, Hij verricht een slavendienst. En dat alles om hen te doen begrijpen, dat men een zuivere menselijke houding tegenover de evennaaste niet kan aannemen, zonder nederig te zijn. Onze houding tegenover de anderen is niet juist als men de daad van vernedering, ook van zelfvernedering, zou ontvluchten.

Het kost ons zoveel moeite om klein te zijn voor een ander; wij worden zozeer gedreven door trots, door verlangen naar zelfverheffing. Wij willen iets zijn; en als dat niet kan (in de mate waarin onze ijdelheid ons dat voorhoudt), willen wij toch iets _schijnen_ te zijn. Anderen overtreffen, de eerste zijn in alles en het derhalve alleen doen, is een prestatie die onze zelfvoldoening voedt.

_Wanneer nu Ik, de Heer en Meester, u de voeten was, dan moet ook gij elkander de voeten wassen. Want Ik heb u een voorbeeld gegeven, opdat ook gij zoudt doen, zoals Ik u heb gedaan._ (Joh. 13:14-15)

Hij vraagt dus dat wij ons voor elkander klein maken, dat wij elkander diensten bewijzen; dat wij voor elkander op zij kunnen gaan. Dat wil ook zeggen, dat wij elkander eer gunnen en geven; dat wij niet dingen naar de hoogste plaats.

Want Hij heeft ons een voorbeeld gegeven, een model, waarnaar wij moeten handelen. En het is een grote gunst, dat dit model, dit voorbeeld van zuivere menselijkheid, zo helder voor mij staat.

_O Jezus, die U zo vaak en zo diep hebt vernederd, leer mij toch eenvoudig te zijn, gaarne mijzelf klein te maken ten bate en ter wille van anderen, opdat ik U oprecht en werkelijk navolg. Amen._
