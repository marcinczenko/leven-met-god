---
path: /122
title: '122: DONDERDAG NA DE 2e ZONDAG'
tag: vastentijd
content: ../styling.md
sortIndex: 122
---

## Lazarus en de rijke vrek

De rijke genoot dagelijks luxueuze maaltijden. Het blijkt dat hij een hardvochtig mens was, waardoor de herkomst van zijn rijkdom reeds verdacht wordt. Hij liet Lazarus in al zijn ellende liggen zonder zich ook maar iets van hem aan te trekken.

Lazarus stierf en werd gedragen in Abrahams schoot... in de eeuwige vreugde. De rijke stierf... hij werd begraven in de hel.

Tot zover de parabel van Christus (Luk. 116:19-31). De Meester wil allereerst ons duidelijk maken (we lopen immers telkens gevaar het weer te vergeten), dat Gods oordeel zo geheel anders is als dat van de mensen. Wie zou bij al die pracht en praal en al die weelde hebben vermoed dat niets meer dan de bitterheid van een eeuwige hel daarvan het einde zijn zou? En zou men in die smerige arme en de vervuilde zieke een aanstaande hemeling hebben ontdekt?

De achtergrond is duidelijk: de rijke deugde niet (niet om zijn rijkdom, maar om zijn verdorven hart); zijn rijkdom was hem noodlottig geworden. Hij had willen genieten en had dat ook gedaan: de rest van de mensheid kon kreperen. Lazarus werd een uitverkorene, niet om zijn ziekte en niet om zijn armoe, maar omdat hij tot God had gebeden en zijn bittere ellende met liefde had gedragen.

1\. Er ligt een waarschuwing in de woorden die Christus Abraham laat spreken als de rijke om een druppel water smeekt. _Kind, denk wel dat gij het op aarde zo goed hebt gehad en Lazarus zo veel geleden heeft; nu zijn de rollen omgekeerd._

De aardse goederen, zelfs het bezit en het genot daarvan, _behoeven_ niet tot de glooiende weg te worden die langzaam maar zeker uitloopt op de hel. Doch de hardnekkige zucht om te hebben en te bezitten, de vasthoudendheid, de materialistische gezindheid en meer nog de wrede ongevoeligheid voor het lot van allen die in nood zijn, dat moet de Meester wel veroordelen.

Hoevelen zijn nog altijd op hun rijkdom trots? En zelfs al hebben zij dit alles met hun talenten en hun ijver verworven - eerlijk en zonder woeker of bedrog - zijn dan de talenten daardoor minder Gods _gaven_ geworden, en is alle rijkdom niet allereerst _zijn_ bezit? Hebben de armen van Christus niet steeds (wel vaak onuitgesproken maar) zeer reële rechten... ook op _die_ goederen en op _die_ rijkdom? En beantwoorden aan die rechten dan geen plichten? Plicht om te geven, plicht om medelijden te betonen... zo niet op grond van strikte rechtvaardigheid dan toch op grond van een onloochenbare gebondenheid in liefde? Moet de aalmoes en iedere hulp niet allereerst een uiting zijn van hartelijke en oprechte liefde?

Of wil men dat de staat voor dit alles zal zorgen en niet zien dat zovelen nòg ziek en verwaarloosd zijn, arm en zonder steun?

Ook de kleine gift, als wij geen grote kunnen missen, kan een oprechte liefde-daad zijn en onze gehechtheid aan het aardse wat verminderen...

We mogen ons niet zo snel ontslagen achten en met een zekere verontwaardiging denken aan de geldmagnaten voor wie, als geestelijke naneven van de rijke vrek, alleen de parabel van de Verlosser bedoeld zou zijn.

Allen kunnen _iets_ geven... misschien weinig, maar dan toch nog met grote liefde en hartelijkheid en... met zuivere bedoeling.

2\. Toen vroeg de rijke dat Lazarus tenminste zijn vijf broers in het ouderlijk huis zou waarschuwen... en hun zou zeggen hoe verschrikkelijk de hel wel was en dat zij een geheel ander leven moesten leiden; niet opgaan in brasserij en allerlei aards genot, zonder ooit ter liefde Gods te willen denken aan arme medemensen. Maar Abraham antwoordde: Zij hebben Mozes en de profeten, met andere woorden, zij zijn genoeg gewaarschuwd. _Neen Vader Abraham... maar als iemand uit de doden tot hen komt... dan zullen zij geloven._

Zij leefden slecht en geloofden niet. Geen wonder. Als alle aandacht zo naarstig wordt gereserveerd voor het aardse, wanneer zal men dan aan de hemel denken? Wanneer de stof alles in beslag mag nemen, zal dan de geest wel ooit aan bod komen...?

Wanneer het allemaal eigenliefde is waarmede het hart wordt gevuld, waar blijft dan de liefde die ons boven ons zelf uitheft en naar Christus voert?

Wanneer men lacht met ingekeerdheid en berouw, met gebed en ingetogenheid... wat wonder dat de tere geur van het geloof vervluchtigt? Staat ge daarover nog verwonderd?

Ja, maar àls er een wonder zou gebeuren. Als Christus eens verscheen en weer eens zeggen kwam dat het hele evangelie waarheid is, waarheid, ook de Kerk en de sacramenten, waarheid, de genade en de eeuwigheid...! Met één woord wordt die dwaze vraag weerlegd: _als zij Mozes en de profeten niet geloven, zullen zij ook niet geloven als er iemand uit de doden opstaat_. Als wij niet ernstig, niet zinnig en rechtzinnig genoeg zijn om waarde te hechten aan Christus' evangelie, zal ook het wonder ons niet doen geloven. Ook de ooggetuigen van Christus' wonderen waren lang niet allen bereid en geneigd Hem te volgen.

Om te kunnen geloven immers is genade nodig en genade wordt gegeven op gebed. Geloven is de ontmoeting met God van persoon tot persoon, in overgave en aanvaarding. Daarmede is het hart gemoeid; als het hart op God gericht is en niet louter op het eigen ik of de materie, volgt gemakkelijk het diep geloof: de instemming met de goddelijke waarheid van Jezus Christus.
