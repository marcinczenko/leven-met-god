---
path: /140
title: '140: MAANDAG NA PASSIEZONDAG'
tag: vastentijd
content: ../styling.md
sortIndex: 140
---

## Waarom dikwijls biechten? I

In de praktijk van het biechten doet zich een moeilijkheid voor: men ziet de noodzakelijkheid van het biechten niet in, men stelt het uit; men acht het voor degenen die in het algemeen goed leven overbodig en komt zo tot een volledige of tenminste langdurige verwaarlozing van dit sacrament.

De biecht is ingesteld tot vergiffenis van de zonden die na het doopsel bedreven zijn. Men redeneert gemakkelijk: dagelijkse zonden worden ook op andere wijze vergeven; door een daad van liefde tot God of door een vurige heilige communie.

1\. We stellen allereerst dat de biecht een heilsinstituut is dat op alle trappen van het geestelijk leven zijn nut heeft, zelfs groot voordeel brengt en ons helpt om meer in liefde tot God en tot zijn eer te leven.

De biecht - vooral de herhaalde en goed voorbereide biecht - helpt om _een goede mate van zelfkennis_ op te doen. Iedereen weet dat zelfkennis moeilijk is: wij staan altijd weer verwonderd dat anderen zo weinig zichzelf kennen. Zij vergissen zich in hun vermeende kwaliteiten en talenten, zij begrijpen maar niet dat zij hun omgeving zeer veel last aan doen, zij zijn soms na√Øef en ijdel...

Over onszelf zwijgen wij: de kennis van het eigen-ik ontbreekt ons misschien wel totaal. En wij voelen niet de minste behoefte daarin verandering aan te brengen: we zijn ofwel een beetje bang teleurstellende ontdekkingen te doen; ofwel we menen dat bij ons alles nog al goed geslaagd is... al willen anderen dat in hun kortzichtigheid (!) ook niet erkennen.

De biecht behoort eerlijk te zijn. Daarom gaat een ernstig (niet overdreven) gewetensonderzoek daaraan vooraf.

_Men moet bij de biecht die hoge mate van gewetensvolle zorg besteden, die wij gewoon zijn in zaken van groot belang; wij mogen geen moeite ontzien, om de wonden van de ziel te genezen, en de wortels van de zonde uit te roeien uit ons hart._ (Cat. Rom.)

_Zelfonderzoek_, vooral als het methodisch, regelmatig en ernstig gebeurt, _openbaart_ ons steeds meer van onze _persoonlijke zwakheden..._

2\. _Laat iedereen zijn eigen gedrag maar eens onderzoeken; ...want iedereen gaat onder zijn eigen last gebukt._ (Gal. 6:4-5) _Erken uw ongerechtigheid, dat gij van de Heer, uw God, afvallig geworden zijt._ (Jer. 3:13) _Beproef mij o God, en doorgrond mijn hart... breng mij dan terug op het eeuwige pad._ (Ps. 139) _Maar wie kan al zijn fouten kennen? Vergeef mij, ook die ik mij niet bewust ben._ (Ps. 19)

Dit onderzoek mag niet leiden tot overdreven of onware schuldgevoelens (het gaat om _werkelijk_ bedreven fouten); het mag niet leiden tot angstgevoelens of tot ontmoediging. Het gewetensonderzoek is slechts een gedeelte van de voorbereiding op de biecht: als werkelijk deel hoort daar immers _het berouw_ bij.

Wie eigen zwakheid heeft gezien, zal gemakkelijk komen tot _gebed_ en tot een _groot vertrouwen_ op God. _Hij_ zal in ons het allervoornaamste doen: wij zijn zijn kinderen. Het is de heilige Geest die ons heiligt; Christus reinigt ons door de genade van zijn sacrament.

_Het onderzoek van het geweten,_ zegt Joannes Chrysostomus, _is het boek, waarin de dagelijkse zonden staan opgeschreven._ _Zelfkennis is een biezondere genade van God; wie haar wenst, moet er om vragen._ (Franc. Xav.)

Dit is de eerste vrucht van onze devotiebiecht: _een diepere zelfkennis_. Het is vanzelfsprekend dat deze zelfkennis tot meer _nederigheid_ zal leiden, of tenminste tot het besef dat wij nog in nederigheid behoren toe te nemen en die dus wel vurig moeten afbidden.

_O Jezus, leer mij het heilig sacrament van de biecht toch meer waarderen. Laat mij begrijpen hoe kostbaar dit zo zachte instrument is in uw hand, om mij te louteren, te leiden en te heiligen. Geef mij, bid ik U, door mijn veelvuldig biechten diepere kennis van mijzelf en een grote nederigheid. Amen._