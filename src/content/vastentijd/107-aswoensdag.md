---
path: /107
title: '107: ASWOENSDAG'
tag: vastentijd
content: ../styling.md
sortIndex: 107
---

## Onze Boete

Het karakter van aswoensdag bleef ook bij de verzachting van de vastenpraktijk onaangetast. Wij worden, zo duidelijk mogelijk, herinnerd aan dood en vergankelijkheid, aan schuld en aan boete.

_Gij zijt stof en tot stof zult gij wederkeren._ Deze woorden door God eens tot Adam gesproken, herhaalt de kerk tot ieder van ons, en het askruisje dat de priester ons op het voorhoofd tekent spreekt een goed-verstaanbare taal. Wij zijn niets... even vluchtig en even spoedig verdwenen als de as op ons hoofd.

Het leven is kort... Door Gods almacht uit het niets geschapen, door zijn oneindige liefde die ons in zijn goddelijk geluk wil doen delen reeds hoog verheven, gaan wij allen toch eerst door de donkere poort van de dood, waar niemand ons begeleiden zal...

1\. Die dood is de straf voor de zonde; de dood blijft bitter, huiveringwekkend, angstaanjagend en pijnlijk van natuurlijk standpunt uit gezien. Maar Jezus die voor ons de dood heeft willen ondergaan (en welk een dood!) heeft door zijn liefde zelfs de dood voor ons aanvaardbaar willen maken. Hij wilde in alles aan ons gelijk zijn, ook in het sterven. Hij leed die dood uit liefde, Hij geeft aan ons de kracht de dood op onze beurt uit liefde te kunnen ondergaan.

Wij zullen aan de dood niet ontkomen. Deze gedachte mag ons niet ontstellen, maar wel opwekken tot het goede, tot liefde, tot vertrouwen en tot offervaardigheid. De doodsgedachte doet ons weer eens helder zien hoe nietig alles is... hoe wij weg-wentelen in de onmetelijke stroom van mensen en dingen, en verdwijnen uit het gezicht... uit het geheugen van allen die op aarde leven. Er blijft zo bitter weinig van ons over... wat as, voldoende om een kruisje te tekenen op een voorhoofd.

Wat dwaas om z√≥ te hechten aan alles wat vergankelijk is, zoveel ophef te maken over bezit en eer, genot en aanzien bij de mensen... _Zie alles is ijdelheid behalve God te beminnen en Hem alleen te dienen._ (Nav. 1:2,3)

Een ding blijft: onze ziel en wat zij voor God verricht heeft. Onze liefde voor Hem, wat wij uit liefde tot Hem voor anderen deden, wat wij hebben verduurd... dat alles blijft.

De goede werken, de zelfoverwinning, de aalmoes, de daad van naastenliefde en het vurig gebed... dat is het uiteindelijk bezit, niets anders.

Alles wat uit liefde werd voltrokken onder de drang van Gods genade... dat blijft ons over. _Op de avond van dit leven zult gij geoordeeld worden over de liefde._ (Sint Jan van het Kruis)

2\. De liturgie nodigt ons vandaag wel heel biezonder uit tot boete. Hebben wij de boete niet een weinig nodig? En lijdt de praktijk daarvan niet wat geweld in het dagelijks leven van zeer druk werk en allerlei spanning en ontspanning?

Toch zijn wij wel bereid tot offers. Onze tijd kent wel degelijk de edelmoedigheid, het gereedstaan voor een last. Wij _kunnen_ ons ook niet helemaal aan de noodzaak van de boete gaan onttrekken. De priesters dienen voor te gaan in boete, zij behoort de kloosterling ter harte te gaan, maar ook de leek kan de boete niet missen. _Laten wij herstellen wat wij in onwetendheid misdeden opdat wij niet, plotseling voor de dood geplaatst, nog de kans zoeken om te boeten en die niet vinden..._ (Aswijding)

_Heer... dat wij door de kracht van de zelfverloochening mogen worden gesterkt._ (Oratie, Aswijding)

Zelfverloochening vraagt kracht, maar zij geeft ook nieuwe kracht. De bewering: _alles komt neer op de inwendige boete_, kan gemakkelijk een uitvlucht worden. Zeker is de inwendige versterving veel belangrijker dan de uitwendige, maar wie de uitwendige niet beoefent, zal zich om de inwendige niet bekommeren... en zo kunnen we wat uitwendige versterving zeer goed gebruiken.

Het dagelijkse-plichten-leven is vol versterving zodra men ernstig poogt dat alles, ook maar iets beter dan gewoonlijk te volbrengen... Er is een versterving van de zintuigen, van ogen, oren, smaak... (snoepen, roken... ?). Er is een versterving mogelijk door wat meer te zwijgen, door wat alleen te blijven om te lezen of te bidden... (concentratie, beheersing van nieuwsgierigheid). Er is versterving mogelijk door een wilskrachtige houding aan te nemen, door zorgvuldig te zijn in beleefdheid, in het kiezen van zijn woorden, in het bewaren van de goede orde bij ons dagelijks werk.

Dat alles kan vooraf gaan _aan_ en tegelijk beoefend worden _met_ de inwendige versterving. Want er is nog een oefening van geduld met eigen man of vrouw en kinderen... met degenen met wie men samenleeft of samenwerkt.

_Heer, behandel ons niet volgens onze zonden en vergeld ons niet volgens onze ongerechtigheden... Heer, gedenk onze vroegere fouten niet... laat uw barmhartigheden ons snel voorkomen... want wij zijn al te zeer verarmd..._ (Tractus uit de mis van Aswoensdag)

Misschien dat de gedachte aan de dood ons - zoals zovelen - (opnieuw) tot inkeer brengt... Gods genade moge ons dan bijstaan ijveriger te zijn in goede werken en onze offervaardige wil moge blijken uit het feit dat wij beginnen met de boete. Het zij zo.
