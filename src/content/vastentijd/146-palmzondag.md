---
path: /146
title: '146: PALMZONDAG'
tag: vastentijd
content: ../styling.md
sortIndex: 146
---

## Christus, de Heer

Reeds de apostel Paulus zegt over Jezus Christus na de diepe vernedering van de Godmens te hebben beschreven: _daarom dan ook heeft God Hem verheven en Hem de naam gegeven hoog boven alle namen, opdat in de naam van Jezus iedere knie zich zou buigen in de hemel, op aarde en onder de aarde en iedere tong zou belijden tot glorie van God de Vader, dat Jezus Christus de Heer is._ (Fil. 2:9-11) (Epistel uit de mis van vandaag.)

Voor de apostel is het een uitgemaakte zaak: niets of niemand gaat ooit boven Christus; Hij zal de wereld vervullen zolang zij bestaat. _Christus gisteren en vandaag, Christus tot in eeuwigheid._ (Hebr. 13:8)

Toen Bossuet stervende was († 12-4-1704), sprak hij als laatste woorden: _Gij alleen zijt de Heer, Gij alleen de allerhoogste Jezus Christus._ (Gloria van de Mis.)

1\. Het is voor ons weldadig te weten, dat Jezus de gehele menselijke geschiedenis beheerst en sinds zijn verschijnen in de wereld de blijvende ereplaats en de allergrootste invloed op haar zal behouden. _Waarlijk groot is Hij, wiens macht de wereld vervult, die overal is, die eeuwig zal zijn._ (Ambrosius) _Alle koningen verliezen bij hun dood tegelijk met hun leven hun macht; Christus alleen wordt sedert zijn dood aan het kruis door de hele wereld aanbeden._ (Cyrill. van Jeruzalem)

De lofprijzingen op Christus zijn eindeloos vele; zijn figuur leeft in de hoofden en in de harten van de mensheid. Men kan Hem niet meer missen; ondanks alles wil men niet zonder Hem zijn.

_Jezus heeft Zijns gelijke niet,_ schreef Renan: _zijn grootheid blijft en zal steeds opnieuw erkend worden... Er mag komen wat wil, geen verschijning in de toekomst zal Jezus overtreffen. Ieder van ons dankt aan Hem het beste wat hij in zich draagt._ Als dit zo is, volgt toch als vanzelfsprekend, dat ook wij Hem erkennen, niet alleen op afstand, maar van dichtbij, niet alleen met een verre bewondering, _maar met een grote, warme liefde_. Overigens, als wij Hem niet beminnen, zullen wij Hem nooit goed kennen. _De ogen, die Jezus willen zien, moet de vlam van de liefde bijlichten._ (Prohászka)

Hoe staat het met mijn werkelijke liefde voor Jezus Christus? Wat doe ik voor Hem?

2\. Men heeft over de Godmens eens geschreven: _duizend maal meer levend, duizend maal meer bemind sedert uw dood dan in de dagen van uw aardse levenswandel, werd Gij zozeer de hoeksteen van de mensheid, dat, wie ooit uw naam uit deze wereld zou willen uitroeien, deze zelfde wereld tot in haar grondvesten aan het wankelen moet brengen_. Het is een vertolking van Paulus' woord: Christus gisteren en vandaag, Christus tot in eeuwigheid.

De vraag is voor ons steeds weer opnieuw: hoe conformeer ik het best en het meest mijn leven aan de bedoeling van God? Er is daarop maar een antwoord: door zoveel mogelijk van Christus vervuld te zijn. Hoe is men van Hem vervuld? Door geloof, door liefde. Door _diep, overtuigd, levend geloof_; door _waarachtige, brandende, offerende_ liefde.

Daarom is het nodig, dikwijls over Hem na te denken als over _de Heer_. Hij overtreft allen; dus moet Hij allen tot zich trekken, ook mij.

_Onschuldiger en geweldiger, verhevener en heiliger heeft er ter wereld niets bestaan dan __zijn__ levenswandel, zijn leven en streven... Het menselijk geslacht herinnert zich niets wat ook maar in de verte hiermee zou zijn te vergelijken._ (Leop. v. Ranke)

_O Jezus, trek mij tot U door uw goddelijke aantrekkingskracht. Vervul toch, bid ik U, mijn hoofd en mijn hart, mijn verbeelding, mijn liefde, mijn begeren en wensen; opdat ik steeds weer uw beeld, neen, U zelf in mij draag en aan U gelijkvormig moge warden. Amen._
