---
path: /141
title: '141: DINSDAG NA PASSIEZONDAG'
tag: vastentijd
content: ../styling.md
sortIndex: 141
---

## Waarom dikwijls biechten? II

De hernieuwing die uitgaat van iedere biecht veronderstelt in de biechteling een bepaalde gezindheid. Het meest nodige bij de voorbereiding op het ontvangen van dit sacrament is het berouw. _Het begin van het heil is: zijn zonden inzien en betreuren._ (Hieronymus)

_Elke dag waarop gij er om vraagt, kunt gij barmhartigheid verkrijgen, als gij maar bidt met berouw over uw zonden._ (Sint Thomas)

1\. Hoe meer het berouw voortkomt uit liefde, des te dieper grijpt het in; des te meer geeft men het bewijs van de oprechtheid van het berouw en des te gemakkelijker zal onder de invloed van de biechtgenade ook de levensverbetering volgen.

_Gezondigd te hebben is geen zonde, indien het ons leed doet._ (Tauler) _Liefde weegt op tegen een lang leven; Jezus rekent niet met de tijd; Hij is de Koning van de eeuwigheid: Hij ziet alleen maar naar de liefde._ (Teresia van Lisieux)

_Het berouw is als een garantie van de komende genade van God._ Maar het berouw zelf is al genade. _Ook het berouw is een geschenk van God,_ zegt Augustinus; _een harde bodem is het hart van hem, die zich hoogmoedig verheft: hij wordt niet losgewerkt tot berouw, tenzij de regen van Gods genade er op valt._

Nu steunt dit berouw steeds op Gods barmhartigheid en zijn bereidheid ons te vergeven. Dit berouw wordt daarom zo gemakkelijk verbonden met _zuivere liefde_ en met _groot vertrouwen_. Het valt niet te ontkennen dat een biecht zeer vruchtbaar zal zijn als wij ons voorbereiden op dit sacrament, in berouw, in liefde en vertrouwen.

_Laten we niet vergeten: de pijn van het berouw is een wonde in ons hart die ook lenigende balsem nodig heeft, en deze is, de hoop op de barmhartigheid van de Verlosser._ (Ant. v. Pad.)

Het berouw is wel droefheid, maar het is bij de biecht een onmiddellijke inleiding op een _zeer zuivere vreugde_.

Deze vreugde is een van de kostbaarste vruchten van de herhaalde en goed voorbereide biecht: zij leidt telkens een blijde en daarom krachtige vernieuwing van het leven in.

2\. _Het berouw,_ zegt Guardini, _is het beroep op het diepste mysterie van de scheppende kracht in de heilige God._ Hij schept dan namelijk in ons een nieuw en zuiver hart (_cor mundum crea in me Deus_) (Ps. 51).

_Het berouw zelf is reeds een gave. Wanneer de mens met zijn berouw bij God komt, is de levende God al in hem en heeft hem het berouw geschonken._ (Guardini) _Alleen tegenover God begrijpt de mens zijn ellende met vreugde._ (L. Christine)

De priester is in de biecht rechter, geneesheer en leraar. Maar hij kan weinig of niets doen, als de penitent niet in de goede gesteltenis is. De eerste voorwaarde om de devotiebiecht (en iedere biecht) grote vruchtbaarheid te verzekeren is het oprecht berouw. Hoe dieper het berouw, hoe overvloediger Gods genade ook zal zijn. Het is goed een vaste formule te zeggen die gevoelens van berouw uitdrukt, maar er schuilt een gevaar in: het waar berouw komt uit het hart en is altijd meer dan een gebed van de lippen.

_Ik ben mij mijn misdaad bewust, en mijn zonde staat mij steeds voor de geest. Tegen U, ach, tegen U heb ik gezondigd en kwaad gedaan voor uw ogen._ (Ps. 51) _Bekeer u: Ik zal geen toornige blik op u werpen. Want Ik ben genadig, zegt Jahweh; Ik wrok niet voor eeuwig, als gij uw schuld maar bekent. Want gij zijt ontrouw geweest aan Jahweh, uw God._ (Jer. 3:12,13)

Wij begrijpen wel dat een goed berouw verbonden is met de liefde en de hoop. Het is ons ook wel duidelijk dat het dieper zal zijn, oprechter en vruchtbaarder naarmate het meer op de liefde steunt. Maar juist daarom is het zo goed bij iedere biecht te herdenken dat _Jezus aan het kruis_ voor onze zonden heeft geboet; Hij heeft zo onzegbaar veel geleden omdat _wij_ zondigden; Hij stierf... uit liefde, om ons het leven terug te schenken. Hij schenkt ons het eeuwig leven omdat Hij ons van eeuwigheid heeft lief gehad en zijn liefde in eeuwigheid tot ons zal uitgaan, als wij slechts goede wil en liefde terug geven.

_Mijn Jezus, ik dank U dat Gij mij zo dikwijls de gelegenheid schenkt mijn zonden te herstellen. Bij die biecht vernieuw ik telkens mijn liefde en mijn berouw. Wil Gij mij de genade geven, door iedere biecht ook nader te komen tot U. Laat iedere uiting en ieder gevoelen van berouw mij bevestigen in uw liefde... dan zal ook dit sacrament tot uw eer, in mij zeer vruchtbaar werken. Amen._
