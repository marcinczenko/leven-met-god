---
path: /132
title: '132: 4e ZONDAG IN DE VASTEN'
tag: vastentijd
content: ../styling.md
sortIndex: 132
---

## Zondag Laetare

1\. _Verheug u Jeruzalem (het beeld van de Kerk) en komt samen gij allen die haar liefhebt; verblijdt u in vreugde, gij die in droefheid zijt geweest, opdat gij moogt juichen en u verzadigen met de overvloed van haar vertroosting. Ik verheug mij omdat mij is gezegd: wij willen opgaan naar het huis des Heren._ (Introitus van de mis: Is. 66:10,11)

God schenkt ons telkens weer opnieuw de diepe _blijdschap_ in het leven.

Wij weten dat we die vreugde ook niet missen kunnen. Wij zijn zozeer op een eeuwige, onvermengde blijdschap afgestemd, dat wij hier reeds onophoudelijk zoeken naar waarachtige en ruime bronnen van geluk.

Herhaaldelijk nu worden wij door Hem als uit de diepte van troosteloosheid en uit de zorgen die ons drukken opgehaald. Zo lang soms zijn wij verstoken van licht, zelfs schijnbaar van alle motieven om nog ooit te hopen, te verwachten of naar iets moois te streven. Misschien raken wij nooit gewend aan dat vrijwel steeds terugkerend alternatief: of omhoog, of omlaag: nu eens in licht dan weer in duisternis gehuld. Wij zijn niet rein genoeg, om als het ware onafgebroken God zelf te genieten. Wij zijn niet genoeg ontvankelijk voor de zo tere invloed van zijn genade. Daarom komt opnieuw de tegenslag, het ongeluk, de troosteloosheid, de inwendige, onoverzienbare ellende, de herinnering aan onze zwakheid, aan onze totale nietigheid.

Dan stijgt een (vaak smartelijk en soms voor ons zelf nauwelijks hoorbaar) gebed omhoog: _uit de diepte Heer, roep ik tot U_.

Of is het zelfs niet zó ver, zó eenzaam om ons dat wij moeten bidden: _Heer uit de ruimte, uit de onmetelijke ruimte heb ik tot U geroepen? Heer hoor toch mijn gebed!_

Wij zien niet goed dat deze dorheid, deze verlatenheid, deze gruwelijke eenzaamheid ons loutert; dat zij ons heil, ons steeds groeiend geluk bedoelt. Dit lijden is een voorportaal, dit is de lange, steile weg; dit is het smachtend en zo ver verlangen... naar Hem, naar God, naar de liefde, naar de vreugde, waarvoor Hij zelf ons immers heeft gemaakt.

Houden wij onze roeping toch goed vast, ook in de storm: Hij roept ons naar boven, naar het geluk... naar de eeuwige blijdschap. Hier is alles, ook de pijnlijke afwisseling van licht en duister, slechts door Hem gewilde voorbereiding.

2\. Wij zijn kinderen van de vrijheid, _van de vrijheid die Christus ons gaf_. (Gal. 4:22-31)

Wij zijn immers geboren, zo schrijft St. Paulus, uit het geestelijk Jeruzalem, de heilige Kerk, die geen slavin maar de vrije Bruid is van Jezus Christus Laat ons - zo bedoelt hij - nooit door de zonden slaven van de duivel en van onze driften zijn, anders zouden ook wij, zoals de zoon van Abraham's slavin verstoten worden en onwaardig verklaard, mede-erfgenaam te zijn van Jezus Christus.

Abraham had twee zonen: een van Agar de slavin en een van Sara de vrije vrouw. Maar de zoon (Ismaël) van de slavin werd naar het vlees geboren
(alleen door werking van de natuur); die van de vrije vrouw echter (Isaac) uit kracht van de belofte (die God aan Abraham had gedaan). Dit nu heeft zinnebeeldige betekenis: het verbeeldt de twee Testamenten. Het ene (dat) op de berg Sinaï (werd aangegaan), baart tot dienstbaarheid en dit stelt Agar voor; want Sinaï is een berg in Arabië die met het aardse Jeruzalem overeenkomt, dat dienstbaar is met zijn kinderen. Het feit dat de wet van het Oude Verbond in Arabië werd gegeven, betekent zinnebeeldig, dat de volgelingen van die Wet, de Joden, niet vrij maar dienstbaar zouden zijn, zoals de Arabieren. Zij zijn de afstammelingen van Agar, Abraham's slavin en bijgevolg dienstbaar.

Maar het (hemels) Jeruzalem van hierboven is vrij en dit is onze Moeder (de Kerk); want er staat geschreven: verblijd u onvruchtbare, die niet baart; jubel in vreugde, gij die niet ter wereld brengt, want de eenzame heeft vele kinderen... Wij nu broeders, zijn kinderen van de belofte, zoals Isaac (wij zijn naar Gods belofte uit de vrije, wettige Bruid - de heilige Kerk - geboren)... Zo, dus Broeders, zijn wij niet kinderen van een slavin, maar van de vrije vrouw, krachtens de vrijheid waarmede Christus ons heeft vrijgemaakt.

Het hoofdthema van St. Paulus is hier: de vrijheid _van_ Christus, de vrijheid _in_ Christus. Niet altijd zijn wij ons die vrijheid bewust, die ons gegeven werd juist door de diepe (in het doopsel verkregen) verbondenheid met de Zoon van God. Hij heeft ons immers van de zonde vrijgemaakt, Hij heeft het ons mogelijk gemaakt naar God op te zien, niet als slaven en knechten, maar als kinderen. Is het niet reeds op grond van dankbaarheid, dat wij in vrijheid behoren te leven, ons bewust van _de goedheid van de Vader, van de eeuwige eindbestemming die ons wacht?_ Beseffen wij wel _hoe de liefde van Jezus Christus ons als het ware achtervolgt!_ Hoe groter de liefde en het vertrouwen hoe groter ook onze vrijheid zijn zal.

_Mijn God ik bid u om de ware, heilige blijdschap en om de volkomen christelijke vrijheid die daarmede gepaard gaat, opdat mijn leven een werkelijke opgang moge zijn naar de blijheid en de vrijheid van het Jeruzalem hierboven. Amen._