---
path: /108
title: '108: DONDERDAG NA ASWOENSDAG'
tag: vastentijd
content: ../styling.md
sortIndex: 108
---

## De honderdman

Schijnbaar stelt God aan sommigen zeer hoge eisen, vóór Hij zelf met zijn verheffende genaden ingrijpt. Wat is het evangelie onder dit opzicht welsprekend! _Zeker honderdman nu had een knecht aan wie hij zeer gehecht was; deze was ziek en lag op sterven._ (Luk. 7:1-10)

1\. De romeinse officier had werkelijk sympathie voor zijn adjudant. Hij was een man met een goed hart, hij was geen egoïst, hij was bescheiden bij al zijn prachtig zelfbewustzijn. Wij zouden onmiddellijk voor zo iemand _voelen_. Is het wonder, dat Christus voor hem voelde? En wat wil dat zeggen? Wel dat ook de Meester voor menselijke kwaliteiten lang niet ongevoelig is, en dat hij onze natuurlijke deugd en beschaving op hoge prijs stelt. Kan dat ook wel anders? De centurio had een adjudant, _aan wie hij zeer gehecht was_. Hij had hem lief. Maar de knecht was ziek, _hij leed hevig_, vertelt Mattheus. _Daar hij van Jezus had horen spreken, zond hij joodse ouderlingen naar Hem toe met het verzoek, zijn knecht te komen genezen._ Merkwaardig: hij heeft van Jezus gehoord. En met de intuïtie van het oprechte hart heeft hij begrepen: _die is het. Die Man is goed, die zal helpen. Hij kan het, want God is met Hem_. Waarom begreep hij het wel, wat Jezus was en wat Hij doen zou, doch zoveel anderen niet? Het is altijd hetzelfde. Men kan redeneren en bewijzen en desnoods wonderen doen (de Meester dééd die ook), maar velen geloven tòch niet. En anderen geloven wel zonder diepzinnige bewijzen. Waarom? Is het genade? Trekt God deze mensen op biezondere wijze aan? Ongetwijfeld. Maar ze zijn ook zo gevoelig voor het ware... ze staan open, de Meester kan er binnenkomen. En dan doet Hij dat. Hebben ook wij niet horen spreken over Jezus, veel meer en veel nadrukkelijker dan deze romeinse soldaat! En hebben we geluisterd? Zijn wij onder de indruk? Betekent Hij iets voor ons?

2\. De centurio stuurt joodse ouderlingen die hij kent als met Jezus bevriend te zijn. Het was een fijngevoeligheid ten opzichte van Jezus, en het was, zo dacht hij, ook in _zijn_ eigen voordeel. Is het niet zuiver menselijk? Wat is het aanvaardbaar en natuurlijk. Hij vraagt dood-oprecht: _och, wees zo goed en kom mijn knecht genezen; hij is er zo ellendig aan toe_.

De ouderlingen wisten precies wat ze zeggen moesten, maar ze voegen er als slimme oosterlingen iets aan toe. _Doe het maar, Rabbi, hij verdient het. De man is door en door goed. Denk U toch eens in, die Romein heeft zelf voor ons de synagoge laten bouwen!_

Is het niet onweerstaanbaar? Tekenen zij de Romein niet goed, die ongedwongen maar onfeilbaar zeker het hart van de Joden (in het bezette gebied) veroverd had? Lukas vertelt het zo roerend: _Jezus ging dus met hen mee._ (7:5) Mattheus laat Jezus onmiddellijk zeggen: _Ik zal komen en hem genezen._ (5:7)

Nu zou men verwachten dat de honderdman jubelde om dat succes. Maar als de groep met Jezus in hun midden het huis nadert, en hij er van hoort, laat hij ogenblikkelijk boodschappen (en dat tekent hem tenslotte wel helemaal): _Neen, Heer, dat was mijn bedoeling niet. Ik heb een beroep gedaan op uw goedheid, waarop ik vertrouwde, ik vroeg om een teken van uw macht, waarin ik geloof, maar dat Gij zelf zoudt komen, dat ben ik niet waardig. Zo doe ik zelf nooit (merkt men de fiere Romein?); ik zeg als man van gezag tot de een: ga, en hij gaat, tot een ander: kom, en hij komt, tot mijn knecht: je doet dat, en hij doet het. Neen Heer, één woord van U is voldoende._

Toen Jezus dit hoorde verwonderde Hij zich en zeide tot de omstanders: _Ik zeg u, zo'n groot geloof heb Ik zelfs in Israël niet gevonden._

En _ons_ geloof? Voor ons, voor wie het geloof zo gemakkelijk gemaakt wordt, moet Jezus toch wel het middelpunt zijn. Met een diep geloof, een overtuigd geloof, gaarne en begerig zijn evangelie aanvaarden, naar Hem zelf opzien, dat is eigenlijk wat wij zelf zo graag wensen. Als ons geloof groot is en diep... volgt dan de rest niet? Bid ik wel om vurig en diep geloof?

Maar tot onze troost: Jezus verwonderde zich over het grote geloof van de heidense officier! Hij begrijpt het: groot en diep geloof is bij dat kleine, benevelde verstand niet zo gauw te verwachten. Maar zou het niet heerlijk zijn dat alles aanvaardende, dat God veroverende geloof te mogen bezitten?

_Heer, ik geloof; ik bid U, vermeerder mijn nog zo zwak geloof, vermeerder het dagelijks; ik vraag het, omdat ik U liefheb. Amen._
