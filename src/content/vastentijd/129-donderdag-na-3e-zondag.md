---
path: /129
title: '129: DONDERDAG NA DE 3e ZONDAG'
tag: vastentijd
content: ../styling.md
sortIndex: 129
---

## Heeft het lijden zin? II

In zijn brief aan de Romeinen schrijft Paulus: _wij weten ook dat God alles ten goede leidt voor hen die Hem liefhebben_. (8:28)

Ook het lijden is aan Gods voorzienigheid onderworpen. Ook dat wordt door God bestuurd. Hij houdt het in handen, het ontsnapt Hem niet. En alles... dus ook dat lijden strekt uiteindelijk tot welzijn van hen die God beminnen.

1\. God beminnen. Het kan geen zware eis zijn, God te beminnen, al lijkt het ons soms moeilijk. Hij heeft _ons_ een menselijk hart gegeven en _zelf_ verschijnt Hij in menselijke gestalte en met een menselijk hart op aarde, opdat wij die zo gaarne onze liefde aan de mensen geven, in een mens God zouden kunnen ontmoeten en beminnen. God vraagt liefde; liefde in de eerste plaats. En dan is alles heiligend en heilzaam.

_Ik houd het er voor,_ zegt dezelfde apostel, _dat het lijden van deze wereld niet kan opwegen tegen de heerlijkheid die ons geopenbaard zal worden._ (Rom. 8:18)

Maar op de heerlijkheid van het hiernamaals vormt de heerlijkheid van Gods liefde hier op aarde de voorbereiding. Hier op aarde is er dus een heerlijkheid van Gods genieting reeds mogelijk. Maar waarom bereiken zo weinigen die intense en diepe Godsbeleving; waarom drinken zo weinigen van die bron?

In een andere vorm stelt Sint Jan aan het Kruis de vraag aldus: waarom bereiken zo weinig zielen de volheid van het geestelijk leven?

Hij antwoordt: de reden is niet dat God deze toestand tot enkele bevoorrechte zielen heeft beperkt en de andere daarvan uitsluit maar de reden is dat Hij er slechts weinig vindt, die bereid zijn de diepere zuivering van het lijden te ondergaan. Hij houdt daarom op hen te louteren en zo veroordelen zij zichzelf tot middelmatigheid.

Het is onmogelijk tot de mystieke vereniging met God te komen zonder dit geestelijk lijden, zonder _het gewicht_, de druk, van God te dragen. Slechts het lijden en de inwendige verlatenheid, de gebrokenheid en de ellende verwijden de ontvankelijkheid van de ziel. Pas na die loutering en die groei kan zij God omhelzen.

2\. Het lijden heeft zin, het lijden heeft diepe zin, ook om _deze_ reden.

Door zijn lijden betuigde Jezus aan zijn Vader zijn volkomen onderwerping en gehoorzaamheid, toen Hij zei: _Vader, niet mijn wil maar uw Wil geschiede_, en Hij op het kruis bad: _Vader, in uw handen beveel Ik mijn geest, het is volbracht._ Op dat moment hield Hij niets meer over, en Hij had alles gegeven; het was het offer van zijn liefde.

Daardoor herstelde Hij de eer van zijn Vader, daardoor redde Hij de zielen van de eeuwige ondergang en verdiende Hij stromen van genade voor allen die in Hem geloven zouden.

En de mens die lijdt met Jezus Christus, die zijn dagelijks kruis verenigt in liefde met dat van de Verlosser en lijdt voor God - want de volmaakte ziel denkt weinig of niet meer aan zichzelf - biedt ook God het volmaakte offer van haar liefde aan.

Dit is de zin van het lijden: het hoogste bewijs van liefde geven tezamen met Jezus aan Hem die de liefde is en die ons tot een eeuwige vreugde van liefde roept. Bewijs van liefde voor God, bewijs van liefde voor Jezus, redmiddel voor de zielen die anders verloren zouden gaan: dat alles ligt besloten in het christelijk gedragen lijden en ontsluit ons daarvan de diepe zin. Wij plegen slechts schoorvoetend achter de Meester aan te treden. En het is goed voor ons van tijd tot tijd het woord van Paulus te overdenken: _ik vul aan in mijn vlees wat aan het lijden van Christus ontbreekt, ten bate van zijn Lichaam, de Kerk_.

Aan Jezus' lijden, dat goddelijk en oneindig was, aan de betekenis en verdienste ervan ontbreekt letterlijk niets. Maar de heilige Geest leert ons, dat de vruchtbaarheid van Jezus' lijden voor ons zelf en de wereld pas volkomen zal zijn, _als wij er in toestemmen te lijden met Hem_. Dat is de hemelse glans die het lijden verheft en het heiligt; het is de glans van de goddelijke begenadiging.

_Geef mij, o Heer, de zin van het lijden te verstaan; dat ik gaarne mijn dagelijks kruisje moge dragen uit liefde tot U die zo veel meer voor mij geleden hebt. Leer mij begrijpen, dat dit de onmiskenbare taal van de liefde is: te lijden, ook in stilte, zonder klacht, voor hen die men bemint. Amen._
