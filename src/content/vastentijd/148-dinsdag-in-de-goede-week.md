---
path: /148
title: '148: DINSDAG IN DE GOEDE WEEK'
tag: vastentijd
content: ../styling.md
sortIndex: 148
---

## Gebed om liefde tot het lijden

Het klinkt voor onze menselijke natuur als een boosaardige uitdaging; liefde tot het lijden. Men zou willen zeggen: dat is de taal van iemand, die niet weet wat lijden is. Maar als we ons daarop wat rustiger bezinnen, blijven deze punten vaststaan: het lijden is een onverdraaglijk iets, in strijd met onze intense drang naar geluk. En vervolgens: Christus heeft voor ons geleden om ons gelukkig te kunnen maken. Vele heiligen en veel vurige christenen hebben uit liefde in Jezus' lijden willen delen en hebben dat lijden zelfs liefgehad. Hoe is dat mogelijk! Kardinaal Newman heeft ons daarover het volgende gebedje nagelaten.

1\. _Mijn Heer Jezus, ik geloof, en met de hulp van uw genade wil ik steeds blijven geloven en belijden, dat het waar is en waar zal zijn tot aan het einde der tijden, dat zonder lijden en vernedering niets tot stand komt wat enigszins belangrijk is; en dat alles mogelijk is door dit middel. Ik geloof vast, mijn God, dat armoede meer waard is dan rijkdom, smart meer dan genot, onbekendheid en verachting meer dan een grote naam, ja, schande meer dan eerbewijzen._

Met één gedurfde vleugelslag stijgen wij plotseling uit boven alles wat de wereld kostbaar en gezegend pleegt te noemen. Hier wordt dus letterlijk alles omgekeerd. Bij God en dus onder leiding van de heilige Geest (ook in onze diepste overtuiging) geldt een geheel nieuwe maatstaf: het lijden is - voor wie het goed weet te dragen - een biezondere uitverkiezing.

2\. _Mijn Heer, ik vraag U niet mij dergelijke beproevingen op te leggen, want ik weet niet, of ik ze wel zal kunnen dragen; maar ik wil wel aannemen, Heer, in voorspoed zowel als in tegenspoed, dat dit de waarheid is. Daarom zal ik mij nooit meer verlaten op rijkdom, op rang, stand of aanzien. Ook wil ik mijn zinnen niet meer zetten op het najagen van grote successen in de wereld; de zogenaamde goederen van deze wereld wil ik niet meer begeren. Integendeel, met uw bijstand wil ik voortaan grote achting koesteren voor hen, van wie men geen notitie neemt of die men minacht. Voortaan wil ik de armen eren, eerbied hebben voor de lijdenden, uw belijders en heiligen bewonderen en vereren, en de wereld ten spijt, wil ik tussen hen mijn plaats kiezen._

Met erkenning van eigen zwakheid moeten we toch pogen het lijden te waarderen; hoogachten al degenen die arm zijn en lijden; en zelf zullen we dan wellicht niet zo hunkeren naar comfort en genot, naar eer en voldoening. Als wij dit doen ter liefde van Jezus, zal ons leven een geheel andere inhoud krijgen. Misschien dat we onze eigenlijke (zo diep gewortelde) gebreken dan dodelijk treffen en zelf wat meer aanvaardbaar worden voor onze
samenleving.

3\. _En eindelijk, mijn dierbare Heer en Meester, al ben ik zo zwak, dat ik U het lijden niet kan vragen, omdat ik niet de kracht bezit het te dragen, ik wil U toch wel vragen om de grote genade het lijden goed te ontvangen, wanneer Gij in uw ernstige wijsheid en liefde besloten zult hebben het mij over te zenden._  
_Voortaan zal ik trachten mij in alles te vernederen; ik zal niet meer ingaan op kwaadsprekerij; ik zal voortaan zwijgen en in stilte verdragen; en wanneer lijden of verdriet mochten aanhouden, dan wil ik dit alles geduldig verduren uit liefde tot U en tot uw kruis, vast overtuigd, dat ik langs die weg eens zal verwerven en de beloften van het eeuwig leven hier en die van het leven hiernamaals. Amen._

Wie zo bidt, is bereid tot lijden en ontvangt Gods kracht. Dan vergoedt de goddelijke aanwezigheid meer dan men hier op aarde aan wereldse genietingen verliezen kan.
