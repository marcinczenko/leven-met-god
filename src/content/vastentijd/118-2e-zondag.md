---
path: /118
title: '118: 2e ZONDAG IN DE VASTEN'
tag: vastentijd
content: ../styling.md
sortIndex: 118
---

## De gedaanteverandering des Heren

De evangelist Mattheus schrijft dat Jezus Petrus, Jacobus en Johannes zijn broer, alleen met zich nam, en hen op een hoge berg bracht.

_... En Hij werd voor hun ogen van gedaante veranderd: zijn aangezicht schitterde als de zon en zijn klederen werden wit als sneeuw._ (Matt. 17:1-9)

Het is wel merkwaardig dat de Kerk ons deze wonderbare gebeurtenis ter lezing voorlegt nu de vastentijd voorgoed begonnen is. Maar zij volgt daarin toch haar goddelijke Stichter na. Enkele dagen te voren had Jezus aan zijn leerlingen zeer duidelijk de zo moeilijke les voorgehouden van zelfverloochening en onthechting.

_Zo iemand mijn volgeling wil zijn, moet hij zichzelf verloochenen, zijn kruis opnemen en Mij volgen. Want wie zijn leven wil redden, zal het verliezen; maar wie zijn leven verliest die zal het vinden. Wat baat het de mens, zo hij de gehele wereld wint, maar schade lijdt aan zijn ziel? Of wat zal de mens in ruil geven voor zijn ziel?_ (Matt. 16:24-26)

Dit alles kwam de leerlingen nogal streng voor. De Meester wilde niets van het wezenlijke van zijn leer voor hen verborgen houden. Hij voorspelde ook met zeer duidelijke woorden zijn eigen lijden en dood.

Was het niet nodig hen te herinneren aan zijn uiteindelijke, zekere _overwinning_?

Die overwinning mogen wij reeds zien in deze wonderlijke lichtverschijning; De Meester straalt als de zon, zijn klederen zijn wit als sneeuw. Zij horen een stem, Mozes en Elias zijn bij Hem. En zij raken als in vervoering, en diep onder de indruk zegt Petrus: _Heer, het is ons goed hier te zijn...laten wij hier drie tenten bouwen._

1\. Wij hebben allen de aanmoediging nodig die Christus de apostelen gaf.

Het is daarom weldadig dit weer eens te overwegen en ons helder voor de geest te halen: er volgt na al dit lijden een schitterende overwinning. Na de duisternis van dit leven komt het eeuwige, het nooit eindigende, verblijdende licht. Dan komt het volle geluk, de zaligheid waartoe Hij ons uitnodigt, waarvoor wij gemaakt zijn. Daar verdwijnen alle tranen, daar eindigt alle leed, daar is slechts één onbeschrijfelijk diepe, diepe vreugde. Dan zullen wij zeggen, nog met meer recht dan de leerlingen: _Heer, het is ons goed hier te zijn!_

En bij ons zijn onze dierbaren, en alle heiligen en alle vroegere vrienden die met ons de Heer hebben gediend en bemind. Want er blijft iets, wellicht zeer veel van de vroegere aarde, doch het zal zoveel zuiverder, nu totaal geestelijk en hemels zijn.

Maar daaraan vooraf gaat _deze_ wereld, die niet ten onrechte - voor velen - een dal van tranen heet en voor allen bedoeld is als een voorbereiding op het eeuwig onaantastbaar en puur geluk door kruis en offer, in verloochening en boete.

Nu nodigt de Meester ons uit Hem te volgen terwijl Hij voorgaat met zijn kruis en Hij vraagt ons ook enigermate te willen delen in zijn droefheid, en de taal te willen verstaan van het lijden en de smartelijke liefde.

2\. _En terwijl hij nog sprak, zie daar overschaduwde hen een lichtende wolk. En zie, een stem uit de wolk sprak: Deze is mijn geliefde Zoon in wien Ik mijn welbehagen heb, luistert naar Hem._

Dit is de tweede les van deze zondag: er is maar een ding te doen: te luisteren naar God, dat is dus, te luisteren _naar de woorden_ die Hij spreekt door Jezus Christus zijn enige Zoon en te zien _naar het voorbeeld_ dat Hij ons gaf en dat, evenzeer als zijn woord, de vertolking is van de gedachte en de wil van God.

Luisteren naar Christus: het is een levenstaak, die wij iedere dag moeten hernemen en waarin wij hopen iedere dag iets beter te zullen slagen. Luisteren naar Hem in het gebed, luisteren naar Hem als Hij spreekt in degenen die ons namens Hem leiden en bevelen. Luisteren naar Hem als Hij door zijn heilige Geest in ons hart spreekt en ons aanspoort tot het goede... het betere.

Men luistert niet of maar zelden en dan nog verstrooid en oppervlakkig als men iemand niet waardeert, niet hoogacht of bemint. De onontkoombare voorwaarde voor het willen luisteren (echt luisteren, om op te nemen) is het beminnen. Hij vraagt ons hart nog meer dan ons hoofd, onze liefde nog meer dan de geest.

Laten wij Hem liefde geven; de innige verbondenheid met Hem in geloof en in liefde was steeds in het verleden en zal ook altijd zijn in de toekomst: de weg naar het geluk, naar de innerlijke diepe vrede en naar de eeuwige zaligheid hierboven.
