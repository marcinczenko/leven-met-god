---
path: /136
title: '136: DONDERDAG NA ZONDAG LAETARE'
tag: vastentijd
content: ../styling.md
sortIndex: 136
---

## De biecht en het biechten III

In zijn evangelie verhaalt Lukas de ontmoeting van Jezus met de boetvaardige zondares. En tot grote verwondering van allen die tegenwoordig waren zegt Jezus daar: _haar zonden, haar vele zonden zijn haar vergeven, want zij heeft veel liefde getoond_. En tot de vrouw zelf richt Hij deze woorden: _uw zonden zijn u vergeven... uw geloof heeft u gered, ga heen in vrede_. (Luk. 7:47-49)

Jezus vergeeft graag en gemakkelijk. Ook de grootste zondaars zijn bij Hem welkom: Hij heeft voor allen troost en vergeving. Als Hij de overspelige vrouw gered heeft uit de handen van haar aanklagers vraagt Hij alleen: _Vrouw, heeft niemand u veroordeeld?_ (En zij: _niemand Heer_) en Hij antwoordt: _ook Ik zal u niet veroordelen, ga heen, maar zondig voortaan niet meer_. (Joh. 8:1-11)

1\. Het sacrament van de biecht ligt volkomen in Christus' geest, het sluit harmonisch aan bij al de daden en de woorden van de Verlosser in zijn ontmoetingen met de zondaars.

Hij voorkomt met zijn vergeving soms hun vraag. Hij ziet hun nood: de lichamelijke en de geestelijke nood en geneest ze van al die kwalen.

Aan de man die acht en dertig jaren ziek lag, vraagt Jezus: _wilt gij gezond worden?_ En als de zieke zich beklaagt dat niemand Hem naar het genezend bad brengt, zegt de Verlosser: _sta op, neem uw bed en ga_. Maar als Hij hem later in de tempel ontmoet (waar hij wellicht een dankoffer bracht) zegt Christus tot hem: _zie, gij zijt gezond geworden: zondig nu niet meer, opdat u niet iets ergers overkomt_. (Joh. 5:1-15)

Dat is het wat priesters en gelovigen tot voorbeeld strekt: de goedheid van Jezus om te helpen; het vertrouwen van wie zo dringend die hulp nodig hebben.

_Er zijn drie harten hier op aarde, die zich van niets walgelijks af zullen wenden, die geen moeite breken kan. Het is het hart van de arts die zich nooit van de walgelijkste ziekte zal afkeren; het is het hart van de moeder die voor de vreselijkste melaatsheid van haar kind nog geen walging voelt; het is het hart van de biechtvader, die van geen enkele zondaar ontstelt, als deze rouwmoedig en openhartig tot hem komt, en die hij als het verloren schaap weer aan Gods kudde terugschenkt._ (J. Roh S.J.)

2\. In de biecht werkt nog altijd de barmhartigheid van Christus, de goede Herder, na. Altijd liefdevol, altijd bereid om te aanhoren, te troosten en te zegenen, spreekt de priester in Christus' naam slechts een oordeel uit, geen vonnis: hij veroordeelt nooit, hij spreekt vrij als het maar enigszins mogelijk is.

_Niet geloochend kan worden dat de hele instelling van de biecht de goddelijke wijsheid waardig is, en dat, zo al iets, dan juist dit in de christelijke godsdienst voortreffelijk en lofwaardig is... Want de plicht tot biechten schrikt niet alleen velen af van het zondigen, vooral hen die nog niet verhard zijn, maar verleent ook de gevallenen grote troost, zodat ik zelfs van mening ben, dat een vrome, ernstige en verstandige biechtvader een groot werktuig van God is voor de zaligheid van de zielen._ (Leibniz.)

De waardering die bij ons door dergelijke uitspraken zo gemakkelijk toeneemt en het grote vertrouwen dat de biecht een biezondere bron van genade is, kan slechts heilzaam werken op onze gesteltenissen bij het biechten.

Zelfs waar de mensen misprijzen en kritiseren, veroordelen en verachten, zal Christus iemand voor God en het volk nog rehabiliteren. De disgenoten en toeschouwers waren ontevreden toen
Jezus met Zacheus aan één tafel ging zitten. Maar de Meester bracht Zacheus tot een zeldzaam grote edelmoedigheid (door dit bewijs van zijn sympathie) en verdedigde hem zelfs met deze prachtige woorden: _vandaag is er zegen gekomen over dit huis_: vandaag, bij de komst van Jezus, bij de bekering van deze tollenaar. _Ook hij is een kind van Abraham_: ook _hij_ behoort tot het uitverkoren volk. Christus zegt het weer van iedere berouwvolle biechteling: ook hij is een kind van God. En de Meester breidt dit tafereel van liefde en verzoening uit tot alle geslachten die nog zouden komen: _want_, zo zegt Hij, _de Mensenzoon is gekomen om te zoeken en te redden wat verloren was_. (Luk. 10:1-10)

Hij zoekt en Hij redt door de biecht.

_Jezus, ik dank u voor de instelling van dit sacrament. Ik wil met veel liefde en groot geloof, met meer berouw en groter vertrouwen op uw goedheid, voortaan dit sacrament ontvangen. Kom mij,
arme, tegemoet met uw barmhartigheid, zoals Gij alle zondaars tegemoet zijt getreden tijdens uw aardse leven. Amen._
