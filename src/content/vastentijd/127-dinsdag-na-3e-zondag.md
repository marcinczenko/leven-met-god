---
path: /127
title: '127: DINSDAG NA DE 3e ZONDAG'
tag: vastentijd
content: ../styling.md
sortIndex: 127
---

## ...Daar ben Ik in hun midden

Een van de waarden die aan het christelijk leven biezondere wijding geeft, is de goddelijke tegenwoordigheid van Jezus Christus onder ons.

_Waar twee of drie in mijn naam vergaderd zijn, daar ben Ik in hun midden._ (Matt. 18:20)

1\. Wij denken te weinig aan deze uitspraak van de goddelijke Leraar en Verlosser. Als wij bijeenkomen om Hem, in zijn naam, komt Hij daarbij, treedt Hij op ons toe, blijft Hij bij ons, is Hij in ons midden.

Zo was het ongeveer toen Hij bij de Emmaüsgangers kwam en zich haast ongemerkt bij hen voegde, terwijl zij Hem niet kenden, maar deelnam aan hun gesprek en aan hun zorgen; hen onderrichtte en in hoge mate hun geloof vernieuwde. Zo was Hij met zijn apostelen: geduldig, vol belangstelling, in hartelijke liefde en met goddelijke wijsheid.

Wij zijn bijeen in zijn naam als wij de heilige geheimen vieren, als wij - ook thuis - gezamenlijk bidden, als wij vergaderen, wandelen, arbeiden of wat ook doen, doch alleen wanneer wij het doen voor Hem, met Hem, dus in zijn naam. Dit laatste veronderstelt een christelijke geest; het veronderstelt de herinnering aan Christus, de gedachte aan Hem, de liefde voor Hem, de liefde ook voor de uitbreiding van zijn Rijk. Dan is Hij bij ons, inwendig, om ons te verlichten, te helpen, te troosten, aan te sporen.

Wellicht denken wij te weinig aan zijn belofte: _Ik zal met u zijn, alle dagen tot aan het einde van de tijden._ In het evangelie van vandaag zegt Hij het opnieuw _als twee of drie tezamen zijn om Mij, ben Ik tussen hen in_.

Te weten dat Jezus tegenwoordig is geeft blijdschap en kracht.

De tegenwoordigheid van de Meester zal vooral ons hart met goedheid en welwillendheid vervullen. Wie zou voor anderen niet mild en toegeeflijk zijn, als Jezus naast hem zit? Zo wil de Verlosser ons immers zien, zó christelijk, zó evangelisch, zó vervuld van Hem en van zijn Geest.

2\. Daarom is zijn uitspraak op de vraag van Petrus ook volkomen te begrijpen. _Nu kwam Petrus naar Hem toe en sprak: Heer, hoe dikwijls moet ik mijn broeder vergeven die tegen mij misdoet? Tot zeven keer toe? Jezus zei hem: niet tot zeven keer toe, zeg Ik u, maar tot zeventig maal zeven keer._
(Matt 18:21-22)

Alleen vanuit een volkomen christelijke geest is dit antwoord van Christus verstaanbaar en aannemelijk. Wij zijn niet zo, dat wij zonder meer bereid blijven om alles te vergeven, om alles goed te vinden, om (zelfs na berouw of oprecht excuus van de ander) zijn fouten te vergeven en te vergeten. Wij zijn al gauw geneigd te denken (en te zeggen): _maar nu is het mooi geweest!_

Het behoort bij de ware christelijke levenskunst de anderen te aanvaarden, inclusief hun fouten en gebreken, evenals het bij de christelijke levenssfeer behoort, zichzelf te aanvaarden (wat niet gemakkelijk is). Voor iedereen is het nodig door anderen aanvaard te worden om zichzelf te kunnen ontplooien, om te kunnen groeien, om uiteindelijk zichzelf te kunnen zijn. Wij zelf hebben dat nodig en met hetzelfde doel: om ons zelf te kunnen zijn. Wij kunnen geestelijk slechts vrij ademen in de goede atmosfeer van welwillendheid, van waardering, van bewondering zelfs en liefde. En zouden wij durven zeggen dat wij iets dergelijks anderen onthouden mogen... omdat zij gebreken hebben en wel eens misdoen? Misdoen wij zelf dan nooit? Zijn wij zelf zonder gebreken? In de aanvaarding van de ander ligt een grote verrijking van ons zelf. Wij moeten allen leren, de mensen met wie wij omgaan, te zien als door God op onze levensweg geplaatst. Zij behoren dus tot zijn plan en daarom tot ons plan. En alles wat Hij rondom ons stelde behoren wij (niet alleen te ondergaan of te verdragen maar) te integreren, als in ons op te nemen, ons met dat alles blij en hartelijk één te maken. Dan worden wij zelf als eindeloos wijd, dan helpen wij de anderen met alles wat wij zijn, dan is ons leven altijd zuiver menselijk en... ook apostolisch. Is het dan niet vanzelfsprekend dat de Meester antwoordt: _niet zeven maal, maar zeventig maal zeven vergeven?_

Goedheid voor anderen: begrip voor hun hoedanigheden, begrip (ook) voor hun gebreken, begrip en respect voor hun persoonlijkheid. Dat is de ware naastenliefde, die haast eindeloos (zo nodig), zoekt om toch maar te _kunnen_ vergeven en vergeten. Dit is de grondslag van de ware christelijke opvoeding, dit is het cement van de christelijke samenleving, waar dan ook. Want deze houding steunt op de zo kostbare en zo diepe uitspraak van de goddelijke Verlosser: _waar twee of drie in mijn naam samen zijn, ben Ik in hun midden._
