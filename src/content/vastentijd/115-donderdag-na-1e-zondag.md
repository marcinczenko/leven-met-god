---
path: /115
title: '115: DONDERDAG NA DE 1e ZONDAG'
tag: vastentijd
content: ../styling.md
sortIndex: 115
---

## Hebzucht...

Het lijkt misschien menigeen dat hij vrij is van bekoringen tot hebzucht. Wij zoeken immers niet, wij willen zelfs niet zoeken wat ons niet rechtmatig toebehoort.

Toch heeft Christus bekoord willen worden ten opzichte van de aardse goederen. Heeft Hij _ons allen_ dus niet een waarschuwing willen geven?

1\. _Weer voerde de duivel Hem naar een zeer hoge berg en toonde Hem alle koninkrijken der aarde en hun heerlijkheid. En hij zeide: dit alles zal ik U geven, als Gij neervalt en mij aanbidt. Toen sprak Jezus: Ga weg Satan; want er staat geschreven: Gij zult de Heer uw God aanbidden en Hem alleen dienen._ (Matt. 4:1-11)

Wij geloven wel in de duivel, maar misschien niet genoeg in zijn zo herhaalde en zo listige pogingen om ons op allerlei wijze te verleiden. Het is hem blijkbaar wat waard als hij ook de goede tot val kan brengen. De Satan die eens aan God gelijk wilde zijn maar uit het rijk van het licht in de hel geworpen werd, houdt niet op om (zo mogelijk} ook anderen zijn dwaasheden bij te brengen en de kinderen van God tot ontrouw en afval van hun hemelse Vader te bewegen.

Hij siste allang geleden Moeder Eva toe: _doe het toch, gij zult aan God gelijk zijn!_ en _wij_ voelen de bekoring onze eigen wil in de plaats te stellen van de wil van God. Onder het voorwendsel van "natuur", "geluk", "waarheid", "schoonheid" probeert hij ons tot eigenzinnigheid, genotzucht, opstand en willekeur te brengen en... velen gaan dan met hem mee! (Schindler o.c. blz. 109)

Tegenover de neiging tot het kwaad stelt God voortdurend in ons de stem van zijn genade die ons opwekt tot het goede.

Hebzucht! neen zegt menigeen die ken ik niet. Maar... houden wij niet al te erg vast aan wat wij hebben? Geven wij werkelijk aalmoezen... naar vermogen? Staan wij niet al te zeer op comfort en geriefelijkheid in onze dagelijkse omgeving...? Zijn wij gevoelig getroffen als wij (toevallig wellicht) eens iets moeten missen of afstaan aan een ander?

2\. De dingen der aarde zijn goed en mooi en vaak gebruikt de mens zijn edelste vermogens om op de stof het stempel te drukken van zijn intellect, zijn esthetische begaafdheid, zijn technisch diep vernuft. Zolang de schepselen u tot God voeren, schrijft St. Jan van het Kruis, gebruik ze. St. Ignatius leert hetzelfde.

Maar is _ons hart_ nog vrij voor God? Gaan wij niet al te veel op in wat slechts dienende functie heeft en een dienende functie _voor de eer van God_?

Hij vraagt van ons dat wij de schepping zullen gebruiken tot _zijn_ eer en tot _ons_ geluk. Maar het is ons geluk niet meer en ook niet zijn glorie wanneer wij al het geschapene uitbuiten tot voldoening en genot. De schepping mag en moet ons dierbaar zijn: straks ontmoeten wij haar misschien in de eeuwigheid, geadeld en doorstraald van een eeuwig licht, ontdaan van fouten en gebreken. Zoals de theorie der incarnatie dat wil, is iets van de goddelijke schoonheid daarin dan blijvend geïncarneerd, die haar onverwelkt doet bloeien._*_

Zullen wij in de hemel de weemoed kennen dat wij Gods schepping niet meer geëerbiedigd en gekerstend hebben? Dit zal dan een vorm van lijden zijn dat aan het geluk van de hemel geen afbreuk doet. Maar hoeveel _werkelijke_ verliezen lijden wij, omdat het geschapene ons van God afhield in plaats van ons tot Hem te voeren? Wij bestrijden het egoïsme, de duivel en de wereld het allerbest, niet met "cultuur" met "vooruitgang" of met wijsbegeerte, maar met geloof.

De vrede en de rust van een goed geweten is het loon van de zegepraal op de verleiding van de duivel en de wereld.

God zendt ons _zijn_ troost, als wij ter liefde van Hem, om voor zijn aanschijn ongerept te kunnen leven, wat aardse troost willen offeren en vergeten.

_Help mij, mijn God, het aardse te gebruiken om naar U te gaan en nooit in de begrensdheid van het stoffelijke te blijven steken. Amen._

_(*) Vgl. Prof. H. Schillebeeckx, De hoop, kernprobleem der christelijke confessies (Kultuurleven 1956, p. 118)._
