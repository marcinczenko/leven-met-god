---
path: /109
title: '109: VRIJDAG NA ASWOENSDAG'
tag: vastentijd
content: ../styling.md
sortIndex: 109
---

## Ware boete

Niemand twijfelt aan de noodzakelijkheid enige boete te moeten doen in zijn leven: er zijn in ons zoveel gebreken en zoveel zonden; wij voelen ons beladen met schuld en wij begrijpen wel dat dit alles moet worden goedgemaakt.

In de praktijk van het leven wordt die boete vaak vergeten en zelfs vrijwillig veronachtzaamd.

Maar in de vastentijd worden wij herhaaldelijk aan het nut van de boetvaardigheid herinnerd en wie met de Kerk meeleeft zal ook tot enige daden van zelfopoffering willen overgaan.

Er is een _uitwendige_ boetvaardigheid, waardoor wij genoegens offeren van meer stoffelijke aard; het gaat dan vooral om de beheersing en de versterving van het zinnenleven.

Maar van hogere waarde is de geestelijke versterving, de inwendige zelfverloochening. Zij is in zekere zin gemakkelijker dan de uitwendige boete. Met die inwendige is buiten ons niets of niemand meer gemoeid, het wordt niet opgemerkt, het speelt zich alleen af in het binnenste van ons eigen hart. Maar het vraagt desondanks wel offervaardigheid.

1\. _Zie in de dagen van uw vasten voldoet gij uw eigen (slechte) wil en al uw schuldenaars vermaant gij (zonder barmhartigheid te oefenen). Zie tot twisten en onenigheid vast gij, en gij slaat in woede met de vuist, (gij onderhoudt bij het vasten de liefde niet). Vast niet zoals tot op deze dag, indien gij wilt dat uw geroep in de hoge wordt gehoord. Is dat de vasten die ik verkies dat de mens zijn ziel (door lichamelijke boete) kwelt? Ofwel dat hij zijn hoofd buigt in zak en as? Noemt gij dat een vasten en een dag welgevallig aan de Heer?_  
_Is dit niet veeleer een vasten dat ik verkies: maak de kwellingen van de goddeloosheid las (doe onrechtvaardige en meedogenloze verdrukkingen ophouden), ontbind de kwellende banden, laat degenen die gebroken zijn vrij en verwijder iedere last (elk onrechtmatig opgelegd juk)._  
_Breek de hongerigen uw brood en breng behoeftigen en zwervelingen in uw huis; als gij een naakte ziet, kleed hem en versmaad niet uw eigen vlees (uw medemens)._  
_Dan zult gij roepen en de Heer zal u verhoren, gij zult schreien en Hij zal zeggen: zie hier hen Ik._  
_Want barmhartig ben Ik, de Heer Uw God._

Deze prachtige passage uit Isaias die de Kerk ons vandaag voorlegt, is wel zeer overtuigend.

Is de werkelijke naastenliefde niet een voortdurend hoognodige deugdpraktijk? Hebben wij die wel voldoende beoefend? Zou allerlei deugd voor ons niet veel gemakkelijker worden, zou de sfeer random ons niet menselijker zijn, zouden anderen niet herademen als wij eens metterdaad de liefde voor onze medemensen wilden beleven? Moeten wij niet nederig erkennen, dat wij hier nog veel te leren hebben? Dit is inwendige en uitwendige versterving tegelijkertijd.

Goed zijn voor anderen, mild in onze woorden, in onze gedragingen, het maakt ons zelf terstond reeds tot een beter mens. Gods genade daalt dan over ons neer. Is dit niet het gebod van de Meester, het gebod hij uitstek?

2\. In het Evangelie wordt ons nogmaals gezegd dat naastenliefde hoogst belangrijk is, dat zij zich zelfs tot de vijanden moet kunnen uitstrekken.

Dan pas, zegt Christus, zijn wij in waarheid kinderen van de Vader hierboven.

Het past ons dus niet op iedere belediging scherp te reageren; wij kennen niet meer het beginsel van _oog om oog en tand om tand_. En toch... hoe vaak wordt het nog toegepast, in het groot, maar ook in het klein.

Christus leert ons _doet wel aan wie u haten en bidt voor wie u lasteren en vervolgen opdat gij kinderen moogt zijn van uw Vader in de hemel_.

Voor het beminnen van vijanden worden wij misschien niet dagelijks geplaatst, maar Christus verwacht in al onze daden van liefde _belangeloosheid_. _Want indien gij bemint die u liefhebben, welk loon zult gij dan ontvangen? En indien gij uw broeders alleen groet, wat voor biezonders doet gij dan? Doen ook de heidenen dat niet?_

Wij moeten dus niet goed zijn of goed doen om daarvoor menselijke genegenheid of stoffelijke weldaden te ontvangen, wij willen het doen om God. _Weest volmaakt_, zegt de Meester in dit verband, _zoals uw hemelse Vader volmaakt is._ Is dat niet inwendige boete doen, zich versterven bij de beoefening zelf van de deugd?

Vervolgens verwacht Christus in al onze daden van liefde de nederigheid.

Geen zelfverheffing, geen innerlijke trots mag het doel zijn van de christelijke liefde; en al evenmin de eer die anderen ons om onze mildadigheid, geduld en offerzin bewijzen. _Ziet toe dat gij uw gerechtigheid niet doet voor het oog van de mensen om door hen gezien te worden..._  
_Wanneer gij dus een aalmoes geeft (en dit geldt van ieder werk van barmhartigheid), laat het dan niet voor u uitbazuinen zoals de huichelaars dat doen... voorwaar Ik zeg U: zij hebben hun loon reeds ontvangen._  
_Doch als gij een aalmoes uitreikt, laat dan uw linkerhand niet weten wat uw rechter doet, opdat uw aalmoes verborgen blijve..._ (Matt. 16:1-4)

Dit is dus het vasten dat _de Heer verkiest_ om met Isaias te spreken. De uitwendige offers zijn kostbaar maar wij offeren meer wanneer wij de moed hebben om ook onszelf te geven.
