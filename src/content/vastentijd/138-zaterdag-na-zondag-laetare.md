---
path: /138
title: '138: ZATERDAG NA ZONDAG LAETARE'
tag: vastentijd
content: ../styling.md
sortIndex: 138
---

## Gij die dorstig zijt... (Is. 55:1)

_Wie dorst heeft hij kome tot mij en drinke; uit zijn binnenste zullen stromen vloeien van levend water._ (Joh. 7:37-38)

1\. Het is een zegen voor ons als Hij ons doet dorsten naar iets wat ver boven ons dagelijks leven uitgaat. Hoe voortreffelijk het ook zijn moge, eigen taak met liefde te verrichten, zich met toewijding te geven aan de mensen over wie God ons heeft gesteld... het is niet alles. Wij mogen dankbaar zijn voor, onze talenten, voor onze successen, voor de schoonheid van het leven, de heerlijkheid van Gods schepping... het vult ons hart uiteindelijk niet.

Wij hebben behoefte aan een oneindige, dus aan een onmetelijke liefde, aan het contact met de oneindig Heilige, iets wat onuitspreekbaar ver boven al het zichtbare en tastbare verheven is... we hunkeren naar God.

Nu zegt de introïtus van vandaag: _Gij, dorstigen, komt tot de wateren,_ zegt de Heer; _en gij die geen geld hebt, komt en drinkt met vreugde._ (Is. 55:1) Hij zal ons laven als wij tot Hem komen, Hij zal onze diepe, diepe vreugde zijn, de rijkdom van ons leven; Hij, degene die alles wat ons ontbreekt, overvloedig door inwendig geluk zal compenseren.

Maar wij mogen wel bedenken dat wij de dorst, het verlangen naar Hem in ons moeten bewaren. _Het water dat Ik hem geven zal, zal in hem een bron worden die water geeft voor het eeuwig leven._ (Joh. 4:14) Hij kan ons slechts dit wonderbare water van zijn genade, van de biezondere vereniging met Hem geven, als wij daarvoor ontvankelijk zijn en als wij daarnaar verlangen. Daarom is het niet goed zich uitsluitend of zelfs in hoofdzaak te verzadigen met de dingen van deze aarde. Ons hoger wezen zou bij die verzadiging toch honger en dorst lijden en tenslotte ten onder gaan, zodat het verlangen naar het hogere zou verdwijnen. Integendeel: hoe meer de verbondenheid met Hem gezocht en genoten wordt, hoe dieper het verlangen wortel schiet om ten volle van die geestelijke gaven vervuld te worden.

Moge Hij ons helpen die dorst naar het oneindige in ons te onderhouden; moge Hij er ons toe brengen ons dikwijls te laven aan de bron van het eeuwig leven die Hij zelf is in zijn goddelijke allesovertreffende liefde.

_Luister, mijn volk, naar mijn wet; neig uw oor naar de woorden van mijn mond._ Daar ligt dus het middel om ontvankelijk te blijven voor alles wat hoger en wat goddelijk is; luisteren namelijk naar Hem, naar zijn goddelijk woord, ook naar het woord dat Hij inwendig tot ons spreekt.

2\. _Moge Heer, onze neiging tot de godsvrucht door uw genade vruchtbaar zijn._ Als Hij ons het voorrecht geeft te kunnen bidden, misschien zelfs ons de gunst geeft gaarne te bidden of ons met veel toewijding te geven aan zijn dienst en aan alles wat op het geestelijk leven betrekking heeft (affectus devotionis nostrae), bidden wij dan nog nederig _dat dit alles voor zijn oog vruchtbaar moge worden_.

Er is in ons leven, ook in het geestelijk leven zoveel gevaar voor zelfbedrog. Niet alle gebed is heilig of heiligend, niet alle ijver op geestelijk gebied goed of prijzenswaardig. Wij kunnen ons vergissen, er kan nog zoveel menselijks binnensluipen hetzij in onze intentie, hetzij in onze praktijken; zóveel menselijks, dat de eigenlijke waarde van wat wij doen, voor het grootste deel weer wegneemt. Het is wijs dat de Kerk ons leert bidden dat onze goede plannen en goede voornemens, dat onze offervaardige gezindheid zelfs, _door Gods genade vruchtbaar moge worden_. Hij geeft tenslotte de eigenlijke wasdom voor de eeuwigheid. Dan zal het geestelijk leven ons niet excentriek doen worden; dan komen wij (door Hem) tot een zekere integriteit en harmonie van levensopvatting en levensgedrag; dan is het levenspatroon dat wij tonen, voor anderen aanvaardbaar en schijnt in ons iets door van het goddelijk voorbeeld, Jezus Christus. In Hem komen wij door de bovennatuur tot het vervolmaken van onze natuur, tot het evenwicht, de rust, de wijsheid, die ons als Gods kinderen past.

_Want dan alleen zal de vasten die wij op ons genomen hebben, ons voordeel brengen, als die aan uw liefdevolle gezindheid behaagt._

Ons offer (welke vorm dat vastenoffer dan ook moge aannemen) is alleen van waarde als het Hem behaagt. Het moet dus niet in de eerste plaats aan ons behagen, of aan het oog van de mensen... maar aan Hem.

Niet de offers die _wij_ gezocht hebben zijn per se de beste, maar die een geestelijk leidsman ons heeft aangeraden, die de verbetering van karakterfouten beogen; die dus een zegen zijn voor onze omgeving.

_Heer, leer Gij ons de deelname aan Jezus' offer te beleven; geef ons iets van zijn heilige gesteldheid en iets van zijn volmaakte, liefdevolle plichtsvervulling. Amen._
