---
path: /145
title: '145: ZATERDAG NA PASSIEZONDAG'
tag: vastentijd
content: ../styling.md
sortIndex: 145
---

## De hoogste levensschoonheid

Gods goedheid blijkt onder meer hieruit dat Hij ons in Jezus heeft getoond hoe in dit leven de hoogste schoonheid bereikt wordt. Bij de doop van Christus in de Jordaan en later opnieuw bij de verheerlijking van Christus klonk de stem uit de hemel: _Deze is mijn welbeminde Zoon._ (Luk. 9:35)

Jezus is ons levend voorbeeld. Wij zijn Gods kinderen door de deelname aan het goddelijk leven dat ons in het doopsel werd gegeven. Wij leven beter en steeds meer als kinderen Gods in de mate waarin wij handelen, zoals Gods Zoon, onze Heer Jezus Christus, dat deed.

1\. Christus' leven openbaart ons de hoogste menselijke levensschoonheid. Om ons dit leven meer eigen te maken, het meer in onszelf te bezitten en op onze beurt daarnaar te leven is het nodig zijn subliem voorbeeld met liefde te bestuderen en te beschouwen. Zoals een leerling in beeldhouwkunst, schilderkunst of muziek het werk van zijn meester met liefde nagaat, zich daarin verdiept, het tracht te ontleden en nooit moe wordt het te beschouwen om het zoveel mogelijk in zich op te nemen, zo doet, wie Christus werkelijk liefheeft, het ten opzichte van dit levenstoonbeeld.

Jezus' leven lezen, het biddend overdenken, vragen om het licht van de heilige Geest, dat is een eerste fase in de pogingen tot het navolgen van de Meester. Intussen groeit steeds de liefde tot Hem en proberen wij zijn beeld steeds beter weer te geven in onze verhoudingen tot God en tot de mensen.

Daarbij staat niet eigen volmaaktheid voorop, maar wel het gelijkworden aan Hem uit liefde. En deze gelijkenis strekt dan tot zijn eer en tot ons geluk.

Zich dikwijls afvragen: hoe zou _de Meester_ dit doen of hoe zou _Hij_ wensen dat ik dit deed? Dat is de methode van de leerling die een beroemd schilderstuk copieert. Telkens opzien naar Jezus in overdenking, gebed en liefde, dat is de weg tot navolging van de Meester.

2\. _Groei, Jezus, groei in mij - in mijn geest en in mijn hart - in mijn voorstelling en in mijn zinnen. Dat uw mildheid, uw reinheid, uw deemoed, uw ijver en uw liefde in mij groeie!_  
_Groei met uw genade - en uw licht en uw vrede Groei tot de volle wasdom van de mannelijke leeftijd. Groei als te Nazareth - voor God en voor de mensen - tot verheerlijking van uw Vader - tot groter eer van God._ (Pierre Olivaint S.J. martelaar van de Parijse commune.) In Jezus' voorbeeld zullen wij gemakkelijker de kracht tot geduld vinden bij alle beproevingen en mislukkingen, ziekten, tegenspraak en minachtende bejegening. Door hun kruisbeeld te beschouwen komen eenvoudige zielen soms tot heldhaftig hoge deugd.

Het is waar: _Hij is de koninklijke weg van de zielen._ (Proh√°szka)

_Wanneer wij met Hem zijn samengegroeid door het beeld van zijn dood, dan zullen we het ook zijn door dat van zijn verrijzenis._ (Rom. 16:5)

De grote leraar onder de apostelen legt biezondere nadruk op de liefde voor het kruis van Jezus. _Het zij verre van mij, op iets anders te roemen, dan op het kruis van onze Heer Jezus Christus, waardoor de wereld voor mij is gekruisigd, en ik voor de wereld_ (Gal. 6:14)

Het wordt, door de grote liefde die de heiligen bezielde, door hun innige vereniging met Jezus en hun volkomen afgestorvenheid aan alles wat hen tegenhield in hun opgang, dan ook begrijpelijk dat zij zelfs naar het kruis, naar lijden en vernedering verlangden.

_Heer Jezus, geef ons een vurige liefde tot U. Help ons U dagelijks het bewijs van onze liefde te geven door in alles uw heilige wil te doen. Stort in ons een brandend verlangen U te mogen navolgen en door die navolging U de eer te geven die Gij van ons verwacht. Laat ons zo leven, dat Gij in ons voor anderen zichtbaar wordt en wij, zelfs zonder het te weten, voortdurend uw liefde prediken en de hoge schoonheid van uw leven. Amen._
