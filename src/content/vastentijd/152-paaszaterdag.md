---
path: /152
title: '152: PAASZATERDAG'
tag: vastentijd
content: ../styling.md
sortIndex: 152
---

## Het offer en de liefde

_God is liefde, en wie in de liefde blijft, blijft in God en God in hem._ (1 Joh. 4:16) Met deze woorden geeft Sint Jan de suprematie van de liefde aan. God is liefde en door liefde worden wij met God verenigd.

1\. God heeft zijn liefde getoond metterdaad. Niet alleen is alles wat wij dagelijks bezitten en genieten een uitvloeisel van Gods liefde voor ons (wij worden letterlijk door liefde omgeven) maar aan ons bestaan en aan onze bovennatuurlijke verheffing ligt ook niets anders dan de liefde Gods ten grondslag. _Wij hebben lief,_ schrijft de apostel, _omdat Hij ons het eerst heeft liefgehad._ (1 Joh. 4:19)

Zijn liefde blijkt uit wat Hij voor ons deed, want liefde is altijd kenbaar aan de daad. _God is liefde,_ zo herhaalt de apostel van de liefde; _hierdoor heeft Gods liefde zich aan ons geopenbaard, dat God zijn eniggeboren Zoon in de wereld heeft gezonden, opdat wij door Hem zouden leven._ (1 Joh. 4:9)

Hij is _voor ons_ gestorven; hij is _voor ons_ verrezen. En hij merkt op dat met die liefde van God alles begint. Onze liefde zou er niet zijn als God ons niet bemind had. Hij heeft ons het dierbaarste en het kostbaarste gegeven: zijn eigen Zoon. En die Zoon heeft zich gegeven als slachtoffer, zodat onze zonden door Hem werden uitgeboet en de liefdeverhouding tussen God en ons weer mogelijk zou zijn. Na dit _goddelijk_ offer, mogen en kunnen wij weer beminnen. Na de Goede Vrijdag mogen wij de offergedachte nooit meer vergeten; ook niet de gedachte van _het offer in ons leven_.

_Hierin bestaat de liefde: niet dat wij God hebben liefgehad, maar dat Hij ons heeft bemind en zijn Zoon heeft gezonden tot verzoening voor onze zonden._ (1 Joh. 4:10)

Dat is de liefde in praktijk. Het is de goddelijke liefde die zich in goddelijke en daarom zo verregaande bewijzen heeft willen openbaren. Jezus' leven was een leven van liefde. Het was liefde voor zijn Vader en daarom was het liefde voor ons. Hij heeft op de duidelijkste wijze te kennen gegeven dat Hij ons bemint. Zijn geboorte en zijn dood zijn bedoeld als bewijzen van zijn liefde; maar ook alles wat door die twee polen wordt omvat: namelijk zijn woorden en wonderen, zijn gedachte aan ons, zijn gebed. Hij heeft ons allen en ieder in het biezonder _tot het uiterste bemind_.

Ook na zijn verrijzenis duurt zijn liefde nog voort.

2\. Wanneer God alles geeft om ons zijn liefde te bewijzen, behoren ook wij alles te geven voor Hem. Liefde kan niet zonder antwoord blijven. En het verst gaat hij, die het meest uit liefde offert.

Het offer is de liefde niet, maar het offer is wel haar voedsel en haar bewijs. Dat leidt ons tot onberekenbare verten. Jezus heeft uit liefde alles voor ons gegeven: ook zijn leven. Beginnen wij uit liefde het nieuwe in Christus verrezen leven.

_Op de dag van mijn bekering kwam de liefde in mijn hart met de behoefte mijzelf in alles te vergeten en vanaf die dag was ik gelukkig._ (Ter. v. Lis.) Deze heilige bekent haar eigen ervaring. Het geluk houdt dus blijkbaar verband met het offer. Dit is niet vreemd meer wanneer men bedenkt, dat het offer tot liefde voert en uit liefde voortkomt: en in de liefde ligt geluk.

_De ware liefde voedt zich met het offer en hoe meer een ziel zich de natuurlijke voldoeningen weet te ontzeggen, des te krachtiger en belangelozer wordt haar tederheid._ (Ter. v. Lis.) De liefde groeit in kracht en in zuiverheid van gehalte door het offer. En daarin hebben de heiligen Hem nagevolgd.

Het offer is mogelijk tot in de liefde zelf, dat wil zeggen: men kan ook de voldoening van de liefde offeren.

De liefde kan troosteloos zijn, dat is: zonder voelbare vreugde. Zij is daarom niet minder waar of echt, integendeel zij loopt juist dan geen gevaar meer tenslotte toch nog op eigenliefde te steunen of op het louter verlangen naar zelfbehagen en tastbare, zintuigelijke blijdschap. Er ligt in de geestelijke liefde een hogere waarde en een zuiverder vreugde dan in de liefde die steunt op gevoeligheid en troost. Ook voor ons geldt het woord: _moest de Christus dit alles niet lijden en zo ingaan in zijn heerlijkheid?_ (Luk. 24:26)

_Ik verlang niet naar de gevoelige liefde; als mijn liefde maar voelbaar is voor Jezus, is het mij genoeg. Hem beminnen en Hem doen beminnen dat is zoet..._ (Ter. v. Lis.)

_Als men werkelijk liefheeft, verheugt men zich over het geluk van die beminde persoon en men brengt alle offers om hem dat geluk te bezorgen._ (Ter. v. Lis.)

_Jezus, leer mij de belangeloze liefde, de liefde die gaarne offers brengt. Want ik begrijp dat ik niet tot de hoogste liefde komen kan, zonder U ook in het offeren van mij zelf te volgen. Amen._
