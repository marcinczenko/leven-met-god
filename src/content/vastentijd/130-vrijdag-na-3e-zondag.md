---
path: /130
title: '130: VRIJDAG NA DE 3e ZONDAG'
tag: vastentijd
content: ../styling.md
sortIndex: 130
---

## Wat ontbreekt ons?

_Gij zult Mij wel zeggen_, aldus Christus in de synagoog van Nazaret, _geneesheer, genees U zelf. Doe ook hier in uw vaderstad wat Gij, naar wij vernamen, gedaan hebt in Kafarna√ºm. Voorwaar Ik zeg u, geen profeet wordt in zijn geboortestad erkend..._ (Luk. 4:23-30).

De Joden verwachtten dat Jezus toch zeker in zijn eigen stad, in Nazaret, een wonder doen zou. Zij hadden met verbazing geluisterd naar de onmiddellijk hieraan voorafgaande toespraak, waarmede de jeugdige Rabbi hen zo onvoorwaardelijk voor zich had ingenomen. Nu klonk er ineens iets anders in zijn stem. Er lag een bedekt verwijt in zijn woorden: _geen profeet wordt bij de zijnen aanvaard: zo was het immers met Elias, zo met Eliseus_.

1\. De reden waarom de Meester bij de zijnen _geen wonderen kon doen_, was hun tekort aan overgave. Zij zagen niet tegen Hem op, Hij werd niet aangenomen, zij geloofden niet in Hem. Zoals het toen was, is het sindsdien gebleven in de verhouding tussen Christus en de zijnen. Wanneer wij zijn weldadige invloed niet ondergaan, Hem zouden willen verwijten dat Hij bij ons of in ons niets doet is de verklaring te zoeken bij onze onvolmaaktheid. Dit is het eerste wat ons pleegt te ontbreken: het geloof. Wij constateren dat het geloof zeer onvolmaakt is, als ons leven de neerslag daarvan niet ondervindt, als dat leven niet door ons geloof gedragen wordt, daarvan niet doortrokken is.

Wij geloven te weinig in Hem als wij slechts geloven wanneer alles goed gaat, als wij slechts geloven en ons tot Hem richten bij zeer bepaalde gelegenheden en voor de gehele rest van de dag (of van het leven) Hem vergeten.

Iedere dag opnieuw behoren wij te bidden: _Heer vermeerder mijn geloof_. _Heer ik geloof, maar kom mijn ongeloof te hulp!_ Iedere dag opnieuw vraagt dat geloof om waarachtige beleving, dat wil zeggen om oefening, om uiting en versterking door gebed, door christelijke levenshouding in woorden en in daden.

2\. Maar het is waar, daartoe wordt een vrij grote mate van _ingekeerdheid_ van ons gevraagd.

Het is zo gemakkelijk zich voortdurend door allerlei gebeurtenissen en uiterlijkheden in beslag te laten nemen. Intussen zal onze verhouding tot God, de innigheid van ons gebedsleven, zal ons geloof zelfs, gevoelig lijden door dit gebrek aan concentratie op het wezenlijke, door dit gebrek aan diepte. Er is inspanning, toeleg, aandacht en offerzin voor nodig.

De ingekeerdheid is het afgekeerd zijn van al het uiterlijke, een zich buigen over zichzelf, om zich zo diep, zo oprecht mogelijk te wenden naar God in ons. Hiervan een houding leren maken, veronderstelt oefening, geduld, herhaalde inspanning, ijver, idealisme.

Is onze tijd daartoe niet meer in staat? Wij zouden geneigd zijn te zeggen dat onze tijd tot alles in staat is wat men redelijkerwijze verwachten mag. Men heeft er graag offers voor over. Maar leeft wel voldoende het inzicht, het begrip dat deze ingekeerdheid niet gemist kan worden, dat de Meester niets in ons doen kan, als wij niet naar Hem opzien, als wij niet naar Hem luisteren, als wij dus ons niet van al het overige tijdelijk weten vrij te maken om voor Hem te zijn, voor Hem alleen? Zou het ons wellicht ooit (in onze latere levensjaren of op ons sterfbed) spijten, zoveel aandacht en geduld te hebben opgebracht voor wat vergankelijk en stoffelijk is en... zo weinig voor wat geestelijk is en eeuwig? Komen velen misschien nooit tot de ontplooiing van het genadeleven, juist omdat zij geen oog en hart hebben voor die onontbeerlijke, veelvuldige en diepe ingekeerdheid?

3\. Nog belangrijker dan het geloof in Christus, nog noodzakelijker dan aandacht, stille ingekeerdheid is de _waarachtige liefde_ voor de Meester. Het zal wel de les zijn voor iedere dag, geheel ons leven door: _Hij heeft de eerste en de hoogste rechten op ons hart_. Wij behoren Hem het meest lief te hebben. Hij mag verwachten dat wij ons dagelijks in die liefde oefenen, Hem dagelijks dus ook onze liefde zeggen.

Liefde vraagt uiting, vraagt voedsel en stuwing zolang zij nog levendig en vurig is. _Mijn God ik bemin U, vermeerder in mij de liefde._ Zij is als een vlam, zelfs als een vuur dat onophoudelijk naar vermeerdering zoekt, dat alles aangrijpt door het in zich om te vormen.

Wij weten dat onze liefde echt is, dat zij leeft en voortdurend toeneemt, als zij alles tot zich trekt, als zij _alles_ aangrijpt om het in liefde te herscheppen. Wanneer wij dus alles doen uit liefde voor de Meester (hoe dikwijls zal dan de gedachte aan Hem ons voor de geest staan), wanneer wij Hem zeer dikwijls zeggen dat wij Hem hartelijk beminnen, wanneer vrijwel alles aanleiding wordt voor ons tot nieuwe liefdedaden, dan mogen wij zeggen
dat wij inderdaad voor Hem openstaan, ons werkelijk ter beschikking stellen en dat Hij dus in ons alles doen kan.

Moge zijn barmhartigheid ons het licht en de offervaardigheid geven, die voor de innige en steeds groeiende vriendschap met Hem nodig zijn. Amen.
