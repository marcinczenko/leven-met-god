---
path: /133
title: '133: MAANDAG NA ZONDAG LAETARE'
tag: vastentijd
content: ../styling.md
sortIndex: 133
---

## De biecht en het biechten II

Wie gelovig tegenover dit sacrament staat zal gemakkelijk erkennen dat het een grote weldaad is voor de mensheid. Het was een weldaad voor duizenden en miljoenen in het verleden, het is nog een weldaad voor ieder die Jezus Christus als Godmens en Redder aanvaardt.

_Het sacrament van de biecht is een uitlaat voor levens-tegenzin en levensmoeheid, voor de verschrikkelijke druk van de schuld._ (Keppler, _Mehr Freude_) _Wie ziele-vrede zoekt, kan hem niet vinden, zolang hij de grond van de vredeloosheid in zichzelf draagt._ (Sint Ignatius)

1\. Herhaaldelijk ging de zondevergeving in Jezus' leven met groot opzien of met biezondere vermaningen gepaard.

_Op zekere dag was Hij bezig met onderricht te geven toen er ook farizeën bij kwamen zitten en wetgeleerden die uit alle dorpen van Galilea en Judea en uit Jerusalem waren gekomen._

Het was dus een indrukwekkende vergadering. Midden onder de toespraak van Jezus (Hij sprak over Gods, barmhartigheid en de zending van de Messias als Redder van het mensdom), wordt een lamme van boven door het dak tot voor zijn voeten naar beneden gelaten. En hun groot geloof ziende, zegt Jezus tot de lamme: _vertrouw mijn zoon, uw zonden zijn u vergeven_.

De schriftgeleerden en farizeën zijn verontwaardigd en vragen zich af: _wie is Hij dan toch? Zonden vergeven kan God alleen_. Christus gaat tot hun ontsteltenis en verbazing onmiddellijk in op hun onuitgesproken gedachten en zegt: wat overlegt gij nog bij uzelf... opdat gij weten moogt dat de Mensenzoon zonden kan vergeven toen sprak Hij tot de lamme, _sta op, neem uw bed en ga naar huis_. En het gebeurde terstond voor de ogen van de toeschouwers. Zij jubelden om Gods goedheid... (Luk. 5:17-26)

Iets soortgelijks gebeurt in de biecht. Gods barmhartigheid vergeeft door zijn priester de zonde: de verlamming wijkt, met de onrust. Vrede en vreugde keren terug. De mens is als herboren en jubelt van blijdschap. Want iedere biecht is een ontmoeting met Christus: de ontmoeting met zijn hartelijke, menselijke vergevingsgezindheid.

2\. De weldaad die Christus ons gaf in dit sacrament, is iets wat wij maar moeilijk kunnen missen: het is geen overtolligheid. De biecht is het sacrament van boetvaardigheid. En boetvaardigheid is een wezenlijk element in de christelijke levensbeschouwing en de christelijke levenspraktijk.

_Indien wij boetvaardigheid doen, vallen wij in de handen des Heren en niet in de handen van de mensen._ (Eccl. 2:21) _Als gij u niet bekeert, zult gij allen evengoed omkomen_ (als degenen waarvan te voren sprake was en die door Pilatus waren gedood). (Luk. 13:5)

_De Heer is lankmoedig; laat ons hierover berouw verwekken en Hem onder tranen om vergiffenis smeken._ (Jud. 8:14) Biechten is boeten.

Gereinigd en gesterkt te mogen opstaan na een nederig gebed om vergeving en na de absolutie van de priester, is een nieuw begin. Men durft dan zijn taak weer aan; het gebed is weer een realiteit en de omgang met de mensen weer een bron van vreugde.

Het streven naar volmaaktheid wordt voor zeer velen - ook voor de allerbesten - in hoge mate door het sacrament van de biecht gesteund en bevorderd.

_In de oneindige verwarring waarin de mens bij de strijd van de natuurlijke en de godsdienstige eisen moet gewikkeld raken, is hem in de biecht een prachtig redmiddel gegeven, om zijn daden en wandaden, zijn gebreken en twijfels aan een waardig, speciaal daarvoor aangesteld man toe te vertrouwen, die hem kan geruststellen, waarschuwen, sterken en na het opleggen van een symbolische straf, tenslotte gelukkig maken door een volledig uitwissen van zijn schuld en hem de lei van zijn mens-zijn weer rein en schoongewassen kan overhandigen._ (Goethe)

De diepte van de waardigheid van de biecht ligt in de zonde-vergeving door Godzelf; in het vernieuwd worden als kind van God, in de actuele hulp die het sacrament geeft om de zonden te vermijden en dus om het goede te doen. God laat ons dus niet alleen in onze ellende.

_Mijn God, ik dank u voor dit uitgelezen sacrament, het sacrament van boetvaardigheid. Help mij dit kostbaar hulpmiddel steeds in nederigheid en groot verlangen te gebruiken om altijd meer verbonden met U te kunnen leven. Amen._
