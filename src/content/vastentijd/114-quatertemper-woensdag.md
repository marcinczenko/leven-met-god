---
path: /114
title: '114: QUATERTEMPER WOENSDAG'
tag: vastentijd
content: ../styling.md
sortIndex: 114
---

## Vertrouwen

Men zou in deze boetetijd gemakkelijk geneigd kunnen zijn, wat al te zeer de aandacht te vestigen op zonde en schuld. Maar al zijn wij dan zwakke mensen wij zijn evenzeer of nog meer, de beminde kinderen van God.

Wij mogen in alle veiligheid de woorden van de psalmist op ons toepassen, die de Kerk als een eerherstel laat bidden in de Mis van de eerste zondag van de vasten, omdat bij de bekoringen in de woestijn, de duivel deze woorden misbruikte tegen Christus. Nu wenden _wij_ ze aan tegen de duivel, wij die de verlosten van Christus, _zijn broeders en zusters_ zijn, en één met Hem in zijn mystiek Lichaam.

_Wie onder de schutse van de Allerhoogste verblijft,_  
_En in de schaduw van de Almachtige woont,_  
_Mag zeggen tot Jahweh: "Mijn toevlucht en sterkte,_  
_Mijn God, op wie ik vertrouw!"_

Wie verblijft er in de schutse van de Allerhoogste, als _wij_ het niet doen, die door Hem zozeer zijn begenadigd en als achtervolgd worden door zijn liefde? Wat is het weldadig ons deze waarheid dikwijls te binnen te roepen: wij zijn de beminde kinderen van God.

_Want Hij behoedt u voor de strik van de jager,_  
_En voor de verraderlijke kuil;_  
_Hij zal met zijn vleugelen u dekken,_  
_En onder zijn wieken vindt gij een schuilplaats._

Altijd door, waakt Gods voorzienigheid over ons; het zou echter wel zeer passend zijn dat wij inwendig _dikwijls naar Hem wilden opzien_. Vergeten wij Hem niet al te veel?

_Gij hebt de verschrikkingen van de nacht niet te vrezen,_  
_Geen pijl, die vliegt overdag,_  
_Geen pest, die in de duisternis rondsluipt,_  
_Geen besmetting, die 's middags haar verwoestingen aanricht._

Uit hoeveel gevaren heeft Hij ons reeds gered? Hoe dikwijls zijn wij door Hem onttrokken aan de geestelijke of lichamelijke ondergang? Hebben wij geen reden _tot kinderlijke dankbaarheid_?

_Al vallen er duizend aan uw zijde,_  
_Tienduizend aan uw rechterhand,_  
_U treffen ze niet;_  
_Zijn trouw is een schild en een pantser!_

Hoe meer wij op Hem alleen vertrouwen, hoe meer ook onze eeuwige zaligheid veilig zal zijn. Wie zou ons kunnen beschermen tegen een eeuwige ondergang, tenzij de goedheid van God de kracht van zijn genade!

Is het geen vreugde voor vader en moeder als de kinderen tot hen gaan om hulp en steun? Mogen wij wel anders doen tegenover Gods oneindige goedheid? Hij verwacht dat wij Hem _veel zullen vragen_.

_Ja, met eigen ogen zult gij het zien,_  
_En de vergelding der bozen aanschouwen;_  
_Want de toevlucht is Jahweh,_  
_De Allerhoogste hebt gij u tot beschermer gekozen._

Wat zou de blijdschap in ons leven toenemen, de _inwendige_ rust, de _veerkracht bij beproeving_ en _arbeid_, als wij nog meer op Hem wilden steunen!

_Geen onheil zal u dus treffen,_  
_Geen plaag uw tenten bereiken;_  
_Want Hij zal voor u zijn engelen ontbieden,_  
_Om u op al uw wegen te hoeden._

Er mogen dan beproevingen zijn op allerlei gebied; zijn liefde en kracht voert toch tot de overwinning, zoals ook Christus zegevierde en zoals al zijn heiligen hebben overwonnen.

_Zij zullen u op de handen dragen,_  
_Opdat gij aan geen steen uw voeten zult stoten;_  
_Op slang en adder zult gij treden,_  
_Leeuwenwelp en draak vertrappen._  
_Omdat hij Mij liefheeft, (zegt God) zal Ik hem redden,_  
_En omdat hij mijn Naam kent, hem beschermen;_  
_Roept hij Mij aan,_  
_Dan antwoord Ik hem._

Wat een vertroostende gedachte in deze vastentijd. Het is een bemoediging bij de overweging van het lijden des Heren: op de achtergrond staat steeds (ook bij onze moeilijkheden) de _grenzeloze tederheid_ en _nooit eindigende zorg van Gods Vaderliefde_.

Er komt een eeuwige vreugde, de overwinning is zeker, door alle gevaren en duisternis heen. Want wij zijn de kinderen van God door Jezus Christus en wij willen niet anders dan in groot geloof en in rotsvast vertrouwen ons aan Hem hechten _in eeuwige liefde_.

_Ik zelf sta hem bij in de nood;_  
_Ik red hem en herstel hem in ere:_  
_Lengte van dagen zal ik hem schenken,_  
_En hem mijn heil doen aanschouwen._  
_(Ps. 90)_

Er is geen andere conclusie mogelijk dan: een hernieuwd vertrouwen op God en een vast besluit de blijdschap in ons leven onverminderd te handhaven. Want Hij zegt van ieder van ons:

_Ik zelf sta hem bij in de nood;_  
_Ik red hem en herstel hem in ere:_

Hij zal het ons geven want eeuwig... is zijn Barmhartigheid.
