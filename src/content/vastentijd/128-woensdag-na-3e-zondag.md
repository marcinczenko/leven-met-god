---
path: /128
title: '128: WOENSDAG NA DE 3e ZONDAG'
tag: vastentijd
content: ../styling.md
sortIndex: 128
---

## Heeft het lijden zin? I

Het is zo gemakkelijk te menen en te zeggen dat het lijden geen zin heeft. En deze uitspraak schijnt aanvankelijk volkomen juist te zijn. Wij verlangen immers niet naar lijden, onder welke vorm het zich ook moge voordoen.

Integendeel: wij wensen er ons zo spoedig mogelijk
en zo volkomen mogelijk van te ontdoen. Het lijkt ons iets dat volkomen zinloos is, en in tegenspraak met de menselijke natuur. Maar, is dit nu alles wat men over het lijden zeggen kan en moeten wij volgens dit inzicht ons standpunt bepalen?

1\. Het evangelie leert ons anders en leert ons meer. Christus waarschuwde ons reeds: _dit alles heb Ik u gezegd, opdat gij vrede moogt hebben in Mij. In de wereld hebt gij verdrukking te lijden. Weest moedig: Ik heb de wereld overwonnen_. (Joh. 16:33)

Wij ervaren het iedere dag: het leven brengt ons allerlei last en zorg, vaak veel leed en soms langdurig verdriet. Dikwijls is het niet mogelijk daar met anderen over te spreken; zij luisteren niet of hebben er geen begrip voor. Of als zij w√®l luisteren en soms ook begrijpen, moeten zij wellicht toch zeggen, dat zij ons niet kunnen helpen. De Meester van het leven leert ons: _dit alles heb Ik tot u gezegd, opdat gij de vrede zoudt hebben in Mij_.

In Hem is vrede; ook bij het dragen van veel leed is een diepe vrede mogelijk. Maar de voorwaarde blijft: een nauwe aansluiting bij de Heer. Hem zoeken en Hem vinden; bij Hem zijn, een zijn met Hem, dat is bij uitstek het geheim van de vrede des harten, van de diepe, gelukkig-makende vrede. Hij zegt elders als om deze waarheid te bevestigen: _komt allen tot Mij die belast zijt en beladen en Ik zal u verkwikken_. Hij weet dus dat wij soms veel te dragen hebben: _in deze wereld hebt gij verdrukking te lijden._ Maar Hij geeft moed en vernieuwing; Hij geeft zelfs op een haast onbegrijpelijke wijze de blijdschap weer. _Ik vloei over van vreugde te midden van mijn kwellingen,_ schrijft Paulus.

2\. Hij maakt het lijden dus _dragelijk_. Maar de vraag heeft het lijden _zin_, blijft dan nog onbeantwoord. Hoe is het te verklaren dat veel gezond-denkende, evenwichtige, edele mensen het lijden hebben gezocht?

Hoe komt het dat bijvoorbeeld Lidwina van Schiedam niet genoeg had aan al de pijnen en het verdriet van haar ziekte en nog meer lijden zocht? Misschien is dit een antwoord op die zo gewichtige vraag: het lijden wordt tot kruis, dat wil zeggen, tot teken en werktuig van verlossing en heiligheid, _zodra het in vereniging met Jezus' lijden wordt gedragen_. Dat is ook Gods bedoeling. Het lijden zonder meer is eenvoudig onaanvaardbaar hatelijk en verschrikkelijk. Maar in het licht van de openbaring wordt dat alles anders. Wie leert ons in het kruis een werktuig van de liefde te erkennen? Alleen Jezus Christus. Uit liefde laat God lijden over ons neerkomen als een vorm van zegen; slechts als wij zijn gebaar verstaan en er liefde in zien, zal het zegenrijk voor ons zijn. Als wij het naar Hem terugzenden, als wij Hem dat lijden aanbieden als betuiging van _onze_ liefde voor Hem, met andere woorden, als wij het uit liefde voor Hem dragen, heeft het in ons een wonderbaar effect.

Dan wordt het kruis beminnelijk, het is Gods eigenlijk en voornaamste werktuig in het proces van onze heiliging.

Wie denkt er aan dat onze vereniging met God (in een biezonder verheven zin) slechts bereikbaar is door lijden te verduren? De zuivering wordt niet voltooid, de overbodige banden en remmingen worden niet gebroken en opgeheven tenzij door het leed dat in liefde wordt gedragen.

Er leeft in ons zoveel geheime weerstand, er leven gebreken in ons, die wij niet zien (vaak ook niet willen zien); dut alles verhindert ons, volkomen door God te worden bewogen en geleid. De eenheid met Hem blijft een hersenschim, een vaag en zinledig begeren, indien wij ons niet ter beschikking stellen van zijn liefdevolle wijsheid. Want liefdevolle wijsheid ligt achter het kruis verborgen. Het kruis is uitverkiezing, het kruis is de weg naar Godsvereniging, het kruis is het middel tot hoge heiligheid. In het liefdevol aanvaarde kruis is geen vergissing mogelijk. Het is de geopende deur waardoor Christus ons tegen treedt: dit is de stap naar de uiteindelijke en zo vreugdevolle ontmoeting met de Heer.

_O Jezus, leer mij iets verstaan van de zin die Gij legt in het lijden dat ik voor U dragen mag. Amen._
