---
path: /134
title: '134: DINSDAG NA ZONDAG LAETARE'
tag: vastentijd
content: ../styling.md
sortIndex: 134
---

## De moeilijkheid van het gebed

Soms is het gebed een behoefte des harten en een onmiddellijk stromende bron van geluk. Voor velen echter wordt toeleg, inspanning en volharding gevraagd om goed te kunnen bidden en zelfs om de pogingen tot het gebed niet op te geven.

Het gebed is voor bijna allen dikwijls een zware taak.

1\. Christus heeft ons beloofd _wie Mij liefheeft, zal door mijn Vader bemind worden en ook Ikzelf zal hem beminnen en Mij aan hem openbaren._ (Joh. 14:21) De meesten moeten Christus' vriendschap aanvaarden in duisternis en bidden zonder hoorbare weerklank.

_De werkelijkheid van God_ is een voorwerp van geloof. God is er, Hij is overal, wij geloven in die supreme, onzegbare realiteit, die van al het bestaande de verklaring en de oorsprong is.

Was God slechts een gedachte of een gevoel, dan was het beter het gebed en het gehele geloof op zij te zetten en zich dan maar te verliezen in de kleur en het bonte gewoel van de dagelijkse wereld. Het appeleert wel aan onze natuur zich zonder enige rem te storten in de activiteit en de rivaliteit, en aan het leven het hoofd te bieden. Het is als een sport waarin we toch een soort overwinning, een eervolle trofee willen behalen.

Maar als God werkelijkheid is - en Hij is de hoogste werkelijkheid - dan liggen de wortels van ons bestaan oneindig diep. Dan kunnen we er geen vrede mee nemen actief te zijn zonder meer, dan is de ernstige bezinning en het gebed, zelfs het veelvuldig gebed, een stuk van onze levensopdracht. Want wij mogen God, die onze Vader is, die ons zijn Zoon gaf, en die eens na dit leven een eeuwigheid van geluk belooft, niet uit het oog verliezen. Hij heeft op ons de hoogste rechten. Wij behoren Hem te aanbidden en te danken, te loven en te smeken in het gebed, ook al is die gebedsruimte leeg.

_Hemel en aarde zijn vol van zijn heerlijkheid,_ maar voor ons gevoel, voor onze onmiddellijke waarneming is God dikwijls _de verborgen God_. Niets van zijn nabijheid te voelen is voor ons een van de dichtste sluiers waaronder Hij schuil gaat. Dan is het een eretaak toch trouw te zijn. Trouw moet blijken, de betuiging van trouw door het woord alleen is niet genoeg.

2\. Maar er kan zich in die eenzame leegte van het gebed iets eigenaardigs voordoen. _Ik zal Mijzelf aan hem openbaren,_ zegt Christus. Is het waar dat wij Hem beminnen? We mogen het veilig geloven. En wij wensen vurig Hem nog meer te beminnen. Dan is er soms iets in het stil gebed, dat vol diepe zin is, maar dat door niets kan worden uitgedrukt. Het is een zin, een betekenis, verborgen in dat, wat naar alle schijn, niets is, een zin, een onhoorbaar woord dat trekt en op een haast onmerkbare wijze de ziel wil vasthouden.

Vaker dan men denkt, komt dit voor en men zou daar met nog rustiger concentratie, met nog meer overgave aan God, acht op moeten slaan. Die vleug, die ademtocht, _die onvatbaar fijne zin_, is voor de ziel als een verre zelfopenbaring van God.

Schijnbaar een _niets_ en toch boeiend, is die ademtocht in staat om de ziel te schragen zodat zij volhardt. Nu maakt het leven van christelijke liefde, van onthechting, van bewuste toekering naar God gedurende de dag, de gevoeligheid voor _die mededeling_ van God stilaan groter: zij gaat zelfs het gehele leven vullen voor wie luisteren wil en aandachtig is.

_O God, die in uw grote goedheid ook mij als priester, als kloosterling, als leek in de wereld roept tot intimiteit met U, geef mij de kracht, mijn gebed, mijn gesprek met U nooit op te geven. Geef mij volharding, geef mij liefde, opdat ook ik ervaren mag wat Gij bedoelt als Gij ons zegt: en Ik zal Mijzelf aan hem openbaren. Amen._
