---
path: /306
title: '306: ZATERDAG NA DE 14e ZONDAG'
tag: pinkstertijd-2
content: ../styling.md
sortIndex: 306
---

## Christelijk leven

Ons christelijk leven vindt zijn grondslag in _Gods hemelse roeping_. _Hij_ zelf roept ons door de gave van het heilig geloof. _Hij_ is het die ons het goddelijk leven instort als een onverdiende gave. Door de heilige Geest die in ons woont, hebben wij het wondervolle vermogen ontvangen God oprecht en hartelijk te beminnen.

1\. Toch is dit niet het gehele christelijke leven. Misschien moeten wij wel zeggen dat helaas zovelen door een betreurenswaardige vergissing, hun christen-zijn dáártoe vrijwel bepalen. Het blijft een vooral inwendig gekoesterd bezit; misschien zelfs is er een warme liefde tot God en een groot vertrouwen. Maar de Meester wenst dat wij geheel ons leven ook het uitwendige door zijn goddelijke invloed laten heiligen en hervormen.

En die hervorming mag niet zijn het redden van de uiterlijke schijn maar een wezenlijke en waarachtige, dus een grondige hervorming en heiliging die voortkomt uit onze diep-innerlijke overtuiging, uit een waarachtig geloof en uit de hulp van Gods genade. Hij waarschuwt ons zelfs: _als uw gerechtigheid niet verder gaat dan die van de farizeeën en schriftgeleerden, zult gij het rijk der hemelen niet binnengaan_.

Met _schijnheiligheid_ alleen dus (goede naam, uitwendig verrichte goede werken, onberispelijke omgangsvormen en soortgelijke dingen) wordt God niet gediend en eigen zaligheid niet verzekerd. _Ook zeg ik u: leeft naar de geest; dan zult gij niet de begeerten inwilligen van het vlees._ (Gal. 5:16-24) In het epistel van verleden zondag maakt Sint Paulus zich aldus tot tolk van deze zo zuiver evangelische gedachten: weest vóór alles _inwendig_ heilig.

Dat houdt in, zo waarschuwt de apostel, dat wij _leven naar de geest_. In ons moge meer de gedachte aan God en aan zijn liefde de leiding nemen dan allerlei stoffelijke bekommernissen; de overtuiging van het geloof, de geest van het evangelie geeft ons het richtsnoer voor het leven.

Als de norm winstbejag is bij het uitoefenen van onze functies in plaats van waarachtige dienst aan de evenmens, als het geld het grote motief levert, blijft van de christelijke inslag maar weinig over. Als wij de mensen naar de ogen zien, en de beste baantjes najagen... om de eer; als er over ons gesproken moet worden en wij hunkeren naar bewondering en dit alles heimelijk de drijfveer is voor onze goede werken, leven wij niet naar de geest.

Wie het leven ziet als een kans om te profiteren: een kans die tot het laatste toe moet worden uitgebuit, leeft geestelijk erg schraal, en is wel afhankelijk van de toevallige genietingen.

Een systeem van ideële waarden dat hen ook in de nood doet stand houden, bezit dit soort christenen niet. Zij leven niet naar de geest en dus... zijn zij uitgeleverd aan de begeerten, aan de grillen van het vlees, en aan hun naar voldoening vragende natuur.

2\. Het is niet te ontkennen: Jezus wil ons de heerschappij over onszelf in handen geven. God gaf ons dit leven met zijn zo veelsoortige vreugden en voldoening; Hij liet toe dat herhaaldelijk ook het lijden ons zou bezoeken en beproeven. Wij behoeven geen haters van het leven te zijn. Wij mogen het niet zijn. De gehele schepping looft de Heer en in onze blijdschap stemmen wij daarmee gaarne in, terwijl wij dankbaar Gods heerlijke gaven waarderen en genieten. Het is niet verstandig als wij daarbij uit het oog verliezen dat _het vlees begeert tegen de geest en de geest tegen het vlees; ze staan vijandig tegenover elkaar zodat gij niet doet wat gij zoudt willen_.

Het is niet zo, alsof de erkende waarheid van het primaatschap van de geest in ons vanzelf zegeviert. Dat dominium wordt door een reeks van overwinningen buitgemaakt en vastgehouden. Maar daarmede treedt de vrijheid en de blijheid binnen, terwijl de heerschappij van het vlees _knechtschap_ betekent voor de gehele mens, een zware last en inwendige onvoldaanheid.

_Moge uw leer, o Jezus, altijd meer voor ons betekenen. Geef ons de kracht tot adel en offervaardigheid. Wij treden in uw voetspoor, maar onze voeten zijn wankel als Gij ons niet versterkt. Laat ons de vrijheid genieten van de heerschappij van de geest tot uw eer en glorie. Amen._
