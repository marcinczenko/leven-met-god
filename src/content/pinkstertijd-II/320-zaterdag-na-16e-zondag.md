---
path: /320
title: '320: ZATERDAG NA DE 16e ZONDAG'
tag: pinkstertijd-2
content: ../styling.md
sortIndex: 320
---

## Kind van God II

1\. Daar het blijkbaar Gods wens is dat wij leven als zijn kinderen, is het niet goed te proberen alleen slaven en knechten van God te zijn: Vooral de geest van knechtschap is niet christelijk. _Gij hebt geen geest van slavernij ontvangen om terug te vallen in de vrees,_ zegt Paulus, _maar de geest van kindschap waarin wij roepen Abba, Vader_.

Wie knecht is kan zich desnoods tevreden stellen met zijn verdiend salaris en trekt zich van de belangen van zijn Heer niets aan; het is hem verder genoeg dat hij niet ontslagen wordt.

Doch kindschap is iets anders. De kinderlijke verhouding, gelouterd en verheven door het voorbeeld en de genade van Christus, brengt het kind er toe zich zonder voorbehoud beschikbaar te stellen. Dit doet het niet om geld, maar uit liefde, niet om stoffelijke winst in welke vorm ook, maar om een innig beminde vader en moeder.

De knecht meent soms zich te kunnen veroorloven lui te zijn; hij ontziet desgewenst vooral zichzelf, vastbesloten de patroon niet meer te gunnen dan hem strikt toekomt. Het ideale kind kijkt niet naar tijd van rust of arbeid, het staat altijd gereed, niets is te vermoeiend, te vervelend of te zwaar. Christus tekende in het begin reeds zijn leven, zegt Paulus, met het woord: _ik kom mijn God om uw wil te doen_.

Zo vloeit uit deze verhouding tot God, uit onze kinderlijke liefde als de natuurlijkste zaak ter wereld de toewijding voort; de pietas, de liefde voert tot een devotie die een volledige overgave veronderstelt.

2\. Nu is er in dit alles iets zeer merkwaardigs. Zowel de liefde als de overgave, de totale toewijding kennen hun tijden van geestdrift en van vurig brandende ijver. Voor velen zijn dat inderdaad ook zeer vruchtbare tijden. Daarop volgen echter veelal maanden en jaren van haast onverdragelijke gevoelloosheid, van schijnbare eenzaamheid, verlatenheid en zelfs van inwendig gebroken-zijn.

Alle natuurlijke overgangen in het leven blijken met een zekere moeilijkheid gepaard te gaan; ze verwekken een min of meer hevige crisis, in het lichaam of in de ziel, soms in beide. Maar alles komt langzamerhand, zonder veel inspanning, zonder veel maatregelen weer vanzelf terecht.

Wanneer we bij de inwendige dorheid, die na een aanvangsperiode van vurige liefde optreedt, van een crisis mogen spreken, is het opvallend, dat vrij velen hun eigen weg _niet_ vinden. Het herstel geschiedt slechts uiterst langzaam en bij meerderen komt het _niet_ tot stand.

De oorzaak ligt soms in de te grote gebondenheid aan voelbare troost. Na deze edele, maar toch zintuigelijke voldoening behoort een opgang naar het puur geestelijke te komen, waarbij men de Bruidegom volgt, in een nacht van duisternis en eenzaamheid, alleen geleid door een onwrikbaar trouwe liefde. De geestelijke leiders weten soms niet, dat het offer, ook in deze vorm, in de regel de grote voorwaarde blijft voor een intieme omgang met God.

In die moeilijke tijd het vertrouwen bewaren, zelfs de blijdschap - ook uitwendig - kan heldhaftig zijn. Wij blijven kinderen van God, ook in deze nood, en behoren ons dus tot Hem te richten met de zekerheid dat Hij ons horen en verhoren zal. Zijn Hart waakt altijd, zijn wijsheid geeft ons licht en leiding, zijn liefde zal ons redden. Hier zegeviert Gods genade, als wij doen wat in ons vermogen is en Hem onze goede wil tonen.

Na de zware reis komt de vreugdevolle ontmoeting hierboven in het vaderhuis. Op deze ballingschap volgt een vreugdevolle terugkeer, Hij wacht op ons, Hij heeft ons eeuwig lief omdat wij zijn kinderen zijn.
