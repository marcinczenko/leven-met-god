---
path: /272
title: '272: 10e ZONDAG NA PINKSTEREN'
tag: pinkstertijd-2
content: ../styling.md
sortIndex: 272
---

## Nederigheid II

In de parabel van de farizeeër en de tollenaar wordt ons door Jezus weer eens duidelijk het belang van de ware nederigheid voorgehouden.

_Twee mensen gingen op naar de tempel, om er te bidden; de een was een farizeeër, de ander een tollenaar. De farizeeër stond recht overeind en bad bij zichzelf: God ik dank u, dat ik niet ben als de andere mensen: rovers, onrechtvaardigen, echtbrekers of ook als die tollenaar ginds. Ik vast tweemaal per week, en ik geef tienden van al wat ik bezit. Maar de tollenaar bleef op een afstand en durfde zelfs zijn ogen niet ten hemel te verheffen; hij sloeg zich op de borst en sprak: o God, wees mij zondaar genadig._ (Luk. 18:10-13)

1\. Hier wordt door Jezus zelf de grondslag van alle ware nederigheid aangegeven: het is de erkenning van onze diepe ellende, armoede en zondigheid, van onze geringheid tegenover God. Al het overige wat men over de nederigheid zeggen kan, steunt dáárop en wordt dáár van afgeleid. Sint Bernardus zal de nederigheid bepalen als _de geringe dunk die iemand heeft van zichzelf_. En terecht is dit een kenmerk, een stuk zelfs van de wezenlijke en ware nederigheid.

Nederigheid is, mogen wij zeggen, altijd een gering en bescheiden denken over zichzelf. Het is ook onszelf willen zien zoals wij werkelijk zijn, inclusief alle gebreken en zonden.

Hieruit volgt dadelijk dat men niet zo gemakkelijk boven eigen krachten zal grijpen, dat men niet boven zijn stand zal willen leven, niet verwaand zal optreden, dat men anderen dus niet hooghartig, aanmatigend zal bejegenen. Bitterheid tegenover medemensen komt vaak voort uit trots. Wie hovaardig zijn, kennen weinig of geen medelijden, ze zijn te vol van eigengewaande grootheid. Hoogmoed verhindert ons om deemoedig en geduldig te luisteren naar anderen; hoogmoed drijft menigeen er toe altijd het hoge woord te voeren. Wie hoogmoedig zijn, gunnen anderen niet de hun toekomende eer, zij trekken alles naar zichzelf toe.

2\. Het fundament van de ware nederigheid is de juiste houding die men aanneemt tegenover God.

De farizeeër meent God een dienst te bewijzen met al zijn goede werken. Hij verheft zich op een lachwekkende wijze boven anderen en dankt God dat hij zoveel beter is dan heel zijn omgeving. _God ik dank U dat ik niet ben zoals de andere mensen_, als die andere mensen. Hij loopt de tollenaar voorbij, hij staat vol zelfbewustzijn rechtop; hij denkt alleen aan de tollenaar om misprijzend op hem te wijzen: _Goddank dat ik ook niet ben zoals die daar_. Maar Christus keurt zijn gedrag en zijn gebed volkomen af. De farizeeër weet geen houding aan te nemen tegenover de mensen, omdat hij geen houding weet aan te nemen tegenover God.

De tollenaar is zich bewust van zijn zonde; hij is verlegen, hij voelt zich als geslagen, hij durft zelfs niet op te zien en stamelt alleen: God wees mij zondaar genadig. Alles van de Übermensch is hier weg; alleen berouw, deemoed, besef van eigen zondigheid is in hem over.

En dan volgt het onomwonden oordeel van de Meester: _Ik zeg u: deze ging gerechtvaardigd naar huis, in tegenstelling met die ander_.

De tollenaar had het bij het juiste eind. Hij had besef van zijn zondigheid. Hij trachtte niet eigen ellende op allerlei wijze te camoufleren. Hij _was_ een zondaar, maar door het met berouw te erkennen werd hij gerechtvaardigd.

Zelfs zonder zonde blijft de mens op onmetelijke afstand van God verwijderd en heeft hij alle reden om nederig over zichzelf te denken. _Noverim Te, noverim me_ bad de H. Augustinus. _God laat mij toch kennen wie Gij zijt en laat mij kennen wie ik ben._ Dat voert tot diepe nederigheid. Wij denken te weinig na over God en daarom hebben wij verkeerde begrippen over onszelf. Het doodgewone, klare bewustzijn van Gods onmetelijkheid, van Gods oneindige volmaaktheid, doet ons nederig oordelen over alles wat wij zijn en hebben.

En als onze zonde daar nóg bij komt... zullen wij dan niet nederig, berouwvol, tot God bidden om vergeving? Zal dit alles niet een nederig besef in ons doen groeien van onze zo onzegbaar kleine geringheid?

In de beschouwing van God wordt ons oog zuiver; door het berouwvol denken aan onze zonde worden wij klein. Dan naderen wij tot de waarheid. God moge ze ons geven.
