---
path: /308
title: '308: MAANDAG NA DE 15e ZONDAG'
tag: pinkstertijd-2
content: ../styling.md
sortIndex: 308
---

## Apostolaat en opvoeding

Er is niemand onder ons, die zich aan het apostolaat, in brede zin, zou willen onttrekken. Iedereen wil wel goed doen en acht zich enigermate verantwoordelijk voor het geestelijk welzijn van anderen, voor de uitbreiding van de kerk, voor de eer en de glorie van God.

Toch vragen deze gesteltenissen een nadere precisering, willen wij voor ons en voor het werkelijke apostolaat ook vruchtbaar zijn.

1\. Apostolaat is beïnvloeding. Er is allereerst de beïnvloeding door gebed. Deze zal nooit mogen ontbreken en geen enkele vorm van waar apostolaat kan het gebed of de genade missen. Voor velen zal het gebed (en soms het lijden), de enig mogelijke wijze zijn om anderen nader tot God te brengen. Het is de allerbeste wijze, al zal God van menigeen ook nog iets anders vragen.

De overdracht van beginselen, van christelijke opvattingen en overtuigingen vindt, normaal gesproken, haar vruchtbaarste bodem bij de jeugd. Daar kan nog alles groeien... daar is vraag naar levenswaarden, daar is levenslust en energie.

Het is merkwaardig, maar waar: de jeugd gelooft vandaag de dag slechts bitter weinig; eigenlijk gelooft zij niets of niemand meer. Toch zoekt zij bij al haar innerlijke afgeslotenheid naar de onverbloemde waarheid, naar het wezenlijke, het authentieke. Zij aanvaardt niet blijvend wat de indruk van een ogenblik is, een modeverschijnsel, ook niet de opinie van de luide roepers. Zij ondergaat wel in sterke mate de invloed daarvan, hetgeen meestal een conflictssituatie oproept.

Maar... als zij de onmiskenbare klank van de waarheid, van de oprechtheid meent te erkennen, luistert zij gespannen en... geeft zij zich gewonnen. Dit genade-volle moment moeten we benutten. Zij neemt dan mee wat zij hoort en laat het zich niet ontroven. Het is dus niet verbijsterend dat alléén met één argument de jeugd altijd te overtuigen is, namelijk met: _het goede voorbeeld_. Het kinderoog weet te observeren: wij moeten voor hen een aanschouwelijke vorm van de waarheid zijn.

Daarmee is het probleem van het apostolaat onder de jeugd niet opgelost. Maar het is een uitgangspunt van niet genoeg te schatten belang.

En wat is er eenvoudiger dan het goede voorbeeld? Het voorbeeld is echter de openbaring van een overtuiging, van een diepere gedachte, die men voor zichzelf stilaan veroverd heeft. En het is belangrijk zich die kostbare overtuiging altijd meer eigen te maken, anders brokkelt zij spoedig weer af. Die overtuiging groeit, zij wordt gevoed.

2\. Er is maar één middel om zelf aan die groei voortdurend mee te werken: het leven van Jezus Christus in ons. Wie aan de bronnen put van liturgie en sacramenten, wie veel bidt en overweegt, zich in het geestelijke en het goddelijke vaak verdiept, brengt dat geestelijk bezit ook ongewild tot uitdrukking in zijn daden. Dus voorbeeld moet niet zijn een _willen stichten_, maar een volkomen zuivere levenshouding.

Deze intimiteit met God, deze diepere grondslag dus van het goede voorbeeld is voor iedereen onmisbaar, die in het apostolaat (en opvoeding is een zeer biezonder apostolaat) een stuk van zijn eigen levensopdracht heeft gezien. Bij al het pogen, het moeizaam zich inspannen om dagelijks alles iets beter te kunnen doen, blijft die terugkeer naar het persoonlijk contact met God de dagelijkse troost en bemoediging. Want opvoeding en alle apostolaat is een zware taak en ze is veel ingewikkelder dan met woorden valt te zeggen.

Maar de diepte en de oprechtheid van onze overtuiging blijft een machtig instrument. En daar waar het langdurige gebed niet mogelijk is, zal het telkens naar Hem opzien en het hartelijk schietgebed veel kunnen aanvullen.

De innigste verbondenheid met Hem, van wie alle leven en genade komt, moge ons voortdurend streven zijn. Want als God waarlijk door ons werken wil, wijkt alle menselijke tegenstand en zal ook ons voorbeeld overvloedig vruchten dragen.
