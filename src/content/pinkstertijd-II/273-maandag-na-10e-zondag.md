---
path: /273
title: '273: MAANDAG NA DE 10e ZONDAG'
tag: pinkstertijd-2
content: ../styling.md
sortIndex: 273
---

## Christelijke bejegening II

_Aan een ieder wordt de geestesuiting geschonken, om er nut mee te stichten,_ zegt Paulus in het epistel van zondag.

Wij ontvangen allen onze gaven van God, gewoonlijk meer gaven dan wij in feite wel benutten.

Daarom is het verstandig ons eens af te vragen of anderen, die recht hebben op onze hulp, daarvan ook kunnen profiteren. Denken wij wel genoeg aan de anderen? Zijn wij er op uit om anderen goed te doen?

1\. Het is wel erg uit de tijd, inderdaad ouderwets en aftands om alleen maar aandacht te hebben voor zichzelf of zelfs alleen voor zijn eigen gezin. _Allen toch,_ zegt de apostel, _joden of heidenen, slaven of vrijen, allen zijn wij in één Geest tot één lichaam gedoopt en allen zijn wij met één Geest gedrenkt... Want ook het lichaam bestaat niet uit één lid, maar uit meerdere leden... En wanneer één lid lijdt, lijden alle leden mee._ (1 Kor. 12:7-26)

Er wordt op ons gerekend en het is een vreugde anderen te mogen helpen en zo mee te delen van hetgeen wij zelf van God ontvangen hebben. Het is niet juist dit alleen aan priesters en opvoeders over te laten. Voor hen geldt die waarheid in dubbele mate, maar ook ieder ander heeft werkelijke verplichtingen ten opzichte van zijn evenmens, verplichtingen, die een eretaak zijn.

_De energie van het christendom vindt haar uitdrukking en heeft haar graadmeter in de liefde voor de zielen._ (Prohászka)

Als de priesters ijverig zijn en alles voor de hun toevertrouwden over hebben, als de leken zich het lot van verdwaalden, ontheemden of ontmoedigden, van ontspoorden, gevallenen en vervolgden ernstig aantrekken, en iets voor hen doen, dan leeft het christendom.

2\. Het gaat niet aan zo maar in de ruimte plichten en taken te gaan uitdelen. Maar wij willen wel, en gaarne, Christus' voorbeeld zien en ons door Hem laten leiden en inspireren. Terwijl Hij vol liefde en goedheid was voor zieken en kinderen, voor onwetenden en zondaars, werd zijn liefde steeds ingegeven door zijn bekommernis om hun eeuwig heil. Hij zag de mens in zijn geheel. Hij was goed en behulpzaam in al het stoffelijke en lichamelijke, maar Hij vergat de zielen nooit.

_Christus heeft als een adelaar de mensheid omhooggedragen; naar zijn voorbeeld dragen apostelen en heiligen hele volken in het hart en op de schouders van hun ijver. Ook de ouders, de onderwijzers en allen die een goed voorbeeld geven, dragen de zwakke, vermoeide of moedeloze zielen._ (Prohászka)

Zijn voorbeeld. _De ijver voor uw huis heeft Mij verteerd._ (Joh. 2:17)

_Ik heb een spijs te eten die gij niet kent,_ zegt Hij aan de Apostelen, als zij Hem aantreffen in gesprek met de Samaritaanse vrouw. _...Zie, Ik zeg u: slaat uw ogen op en kijkt naar de velden; ze staan reeds wit voor de oogst._ (Joh. 4:32-35) In het voetspoor van de Meester tredend, kon de Apostel getuigen: _voor allen ben ik van alles geworden om met alle middelen enigen te redden_. (1 Kor. 9:22) Zo hebben de vurige christenen, de ijverige priesters, allen die zich om wille van Christus (en naar zijn voorbeeld) voor de zielen interesseerden, gedacht en ook gehandeld.

Zij achtten hun leven succesvol, als zij maar zielen konden redden. _Houdt niet op voor Christus zielen te winnen; want ook gij zijt immers door Christus gewonnen,_ zegt Augustinus.

Misschien ben ik blij omdat ik zozeer de sympathie van velen geniet; het verheugt mij (mogelijkerwijze), omdat ik zo invloedrijk ben, zo goed bestuur, zo knap doceer, zo uitmuntend spreek. Maar denk ik aan de zielen?

Als priester, als kloosterling, als leek in de wereld, behoort dit een van de grootste zorgen te zijn, die mijn hoofd en hart bezighouden: _Wat doe ik voor de zielen? Red ik mee met de Redder Christus?_

Ik mag niet zeggen: voor mij is er niets weggelegd op dat gebied. Want het gebed gaat zeer ver, en het lijden heeft een grootse taak.

_Moge de heilige Geest, wij smeken het U, o Heer, ons ontvlammen met dat vuur, dat onze Heer Jezus Christus uit de vuurhaard van zijn eigen Hart wierp en waarvan Hij wilde dat het tot een geweldige gloed zou ontbranden. Amen._ (Missa Egredimini)
