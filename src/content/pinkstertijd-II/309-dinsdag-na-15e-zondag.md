---
path: /309
title: '309: DINSDAG NA DE 15e ZONDAG'
tag: pinkstertijd-2
content: ../styling.md
sortIndex: 309
---

## Gods ogen

Begin en einde van alle Gods openbaring bestaat in het getuigenis, dat God God-zelf is. God, God-zèlf, is de meest fundamentele waarheid ook voor onze geestelijke groei. Dit gegeven houdt reeds de kostbaarste vermaning in: namelijk God, God te laten zijn in ons leven. Ook de weg van de kennis naar God loopt slechts langs de openbaring van wat Hij is, de openbaring gedaan door Hemzelf. _Onze heiligheid_ bestaat in de leiding van God over al onze daden, in zijn beschermende en volkomen aanvaarde, verheffende invloed op geheel ons mens-zijn. _De kennis van God_ bestaat in het steeds diepere inzicht dat God, God is, de ongrijpbare, de oneindige, het volstrekt onnoembare hoogheilige, liefdevolle Wezen.

1\. God is veel méér dan het onuitsprekelijke, het diepe mysterie van het bestaan of de oergrond, de laatste bron en verklaring van de wereld. Dat alles behoort ongetwijfeld bij God. Zonder zijn oneindig Wezen kom ik tot geen enkele diepere verklaring. Maar Hij is veel meer. Hij is de hoogste werkelijkheid. Hij is persoonlijk. Hij is Iemand, die ik kan ontmoeten, met wie ik kan spreken, Iemand, die mij volgt, die mij ziet, die mij liefheeft, Iemand, die wenst dat ik _Hem volg_, naar _Hem_ opzie en _Hem_ liefheb.

God is Persoon, uit Zichzelf omdat Hij God is; wij zijn persoon omdat Hij ons daartoe geroepen heeft.

Tot God, de persoonlijke God, tot God, die liefheeft, die mij ziet, richt zich mijn gebed, als antwoord op zijn roep, als een gewekt worden door zijn stem.

Het gebed zal zijn volmaaktheid naderen, als ik God niet meer uit het oog verlies; beter gezegd misschien: als ik God steeds in mijn hart draag. Wanneer God altijd bij mij is en ik altijd bij Hem, wanneer ik zijn liefdevolle blik over mij weet en naar mij gekeerd, dan is mijn gebed goed. Maar nu is het merkwaardig, dat God altijd bij mij _is_ en ik altijd bij Hem _ben_.

Ons ontbreekt voor het veelvuldig, het gecontinueerde, het vitale contact, het bewustzijn: dat zijn liefdevolle attentie naar ons gekeerd staat. Doordat wij vrij zijn, persoon zijn, is God als jaloers op elke levensrichting van onze persoonlijkheid.

2\. Als wij leren beseffen, dat God ons altijd ziet, dat het oog van God ons altijd volgt met liefde, zelfs met een oneindige liefde, waarvan de moederliefde, die het kindje volgt, slechts een beeld is; _als wij ons bewust zijn, dat God ons altijd ziet_, dan zullen wij een stap hebben gezet _naar het ware, het eenvoudige, het kinderlijke gebed_.

De Schrift zegt, dat God alles ziet. Het moet zo ook wel zijn. _Alles doorschouwt Hij._ (Eccl. 15:19) _Hij blikte tot aan de grenzen der aarde zag al, wat onder de hemel bestond: toen Hij het gewicht van de wind bepaalde, de maat voor het water bestemde; toen Hij de regen zijn wet gaf en de donder zijn weg. Toen aanschouwde Hij haar en verkondigde haar, kende Hij haar en doorgrondde haar. Maar Hij sprak tot de mens: zie de vreze des Heren is wijsheid en het kwade vermijden is inzicht._ (Joh 28:24-28) _Kan iemand zich in een schuilhoek verbergen, zodat Ik hem niet zou bespeuren?_ (Jer. 23:24) _Denk niet: "ik ben voor God verborgen; wie in de hoge denkt er aan mij? Onder zo'n massa word ik niet opgemerkt; wat ben ik onder zoveel mensen?" Zie, de hemel en de hemel der hemelen, afgrond en aarde, ze beven, als Hij er op neerziet._ (Eccl. 16:16-18)

God ziet alles. Hij ziet dus ook alle mensen. Hij kent ons vanaf ons eerste begin en dat tot in eeuwigheid.

Is het geen reden om _naar Hem op te zien_? Want zijn oog weerspiegelt de liefde, het verlangen om te helpen en te verheffen.

_Jahwe's ogen zien overal rond, nauwkeurig lettend op slechten en goeden._ (Spr. 15:3) Deze ogen zijn van een goddelijk minnaar, daarom zijn zij in waarheid doordringend, zegt Newman; zij kijken door mij heen. En letterlijk niets is voor deze goddelijke ogen verborgen: _Gij, mijn God, telt ieder haar van mijn hoofd, gij hoort en kent iedere adem, die ik adem, gij ziet iedere bete, die ik geniet. Uw ogen zijn reine ogen, zo rein als geen andere. Zij zijn zo helder, dat ik in hun diepten zien kan, als in een doorschijnende waterstroom zonder dat ik de bodem peil._  
_Want Gij zijt oneindig. Deze ogen, deze ogen pas zijn zo lief, zo mild, zo vriendelijk, zo goed, als ik ze wenste en meer dan dat. Uw ogen, o God, schijnen mij telkens te zeggen: kom naar Mij, kom. Want Ik kom niet als gij niet komt. Mijn God, laat mij altijd leven onder uw oog._
