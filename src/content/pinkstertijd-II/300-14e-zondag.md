---
path: /300
title: '300: 14e ZONDAG NA PINKSTEREN'
tag: pinkstertijd-2
content: ../styling.md
sortIndex: 300
---

## Godsvertrouwen I

Het lijkt ons zo moeilijk op God te vertrouwen. Men zegt wel eens: God is zo ver weg, het lijkt mij zo onwezenlijk op Hem te vertrouwen; kent Hij mij wel en ziet Hij mij _werkelijk_? In al mijn moeilijkheden moet ik zelf toch worstelen en volhouden, ik zie zo weinig van zijn hulp...

Dit zijn zo echt menselijke en zo oprecht geuite bezwaren. Wij mogen die niet minachten of ze hooghartig voorbijgaan; het zijn waarachtige opwerpingen die velen verhinderen zich geheel aan God te geven.

1\. Als men zegt: "God is zo ver weg", zou men dan niet omgekeerd mogen zeggen: _wij_ zijn zo ver van God, _wij_ blijven zo op afstand staan, _wij_ benaderen Hem zo weinig en dan nog zo aarzelend! _Het lijkt zo onwezenlijk op Hem te vertrouwen_, omdat wij niet in die hartelijke sfeer en kinderlijke liefde leven. Wij ontmoeten God te weinig, wij zien Hem te zelden bij ons, wij ontwaren Hem niet in alles wat ons omgeeft. Is ons geloof wel diep en overtuigd en levendig genoeg en als dat niet is, laten wij dan nederig om meer geloof bidden. Dan zal ons vertrouwen gemakkelijker groeien; het zal zelfs dagelijks toenemen, wij zullen het niet meer willen missen.

_Niemand kan twee heren dienen..._ met deze woorden begint het evangelie van vandaag. Zoek God boven al het andere, dus met veel voorliefde. Men kan geen voorkeur hebben voor iets anders en ook nog voor God. (Matt. 6:24-34)

_Daarom zeg Ik u: weest niet bezorgd voor uw leven, wat gij zult eten of drinken..._ Ik zeg het u: _daarom_. Als eenmaal onze houding juist is en wij God willen liefhebben dan komt het andere toch enigermate op de achtergrond. Wij zullen ons op passende wijze moeten inspannen voor het noodzakelijke levensonderhoud, het hoort bij onze eenvoudige plichten van staat en bij de normale liefde voor onszelf en onze dierbaren. Maar veel meer moet ons van binnen _de liefde drijven voor God zelf_, voor Jezus Christus, voor de mensen. Bij deze naar buiten en naar de anderen georiÃ«nteerde levenshouding, komt gemakkelijker het vertrouwen op God naar voren. Vertrouwen op God, op zijn goedheid en zijn voorzienigheid, wordt in hoge mate belemmerd door de strakke gerichtheid op het eigen ik.

_Weest niet bezorgd..._ zegt Jezus ons. _Is het leven niet meer dan het voedsel en het lichaam niet meer dan de kleding?..._ Leven en lichaam hebben wij ons zelf niet gegeven. Ze zijn een geschenk van God. Als Hij ons _dit_ geeft, dan zal Hij ons ook het andere schenken.

Het vertrouwen eert God, het is de erkenning van zijn goedheid, zijn almacht, zijn vaderschap over ons; vertrouwen is een groot stuk levensgeluk. Maar het is alleen zuiver als wij er ook de hemel bij betrekken; alle aardse waarden krijgen pas hun zuivere belichting vanuit de gedachte aan de eeuwigheid, waarheen wij allen op weg zijn.

2\. _Ziet de vogels in de lucht... uw hemelse Vader voedt ze. Denkt aan de lelies op het veld... Salomon in al zijn heerlijkheid was niet gekleed als een van deze._ Het is nodig dat wij de heerlijkheid van Gods schepping bewonderen: de vogels en de bloemen zien in hun schoonheid en begrijpen dat wij, kinderen van God, nog veel meer dan deze schepselen bevoorrecht zijn. Maar de overdreven zorg voor wat wij niet hebben, belet ons de waardering van wat wij voortdurend genieten. En steeds maar denken wat wij nog moeten veroveren en zien te krijgen, maakt ons hart onrustig en vertroebelt het uitzicht op de dingen van de eeuwigheid.

Wie zich niet oefent in vertrouwen en overgave, zal steeds in eigen bekommernis verstrikt raken. Ook deze deugd van kinderlijk vertrouwen vraagt genade en een eerlijk pogen, dat wil zeggen een oprechte inspanning.

_O Jezus, die mij de kostbare les van het vertrouwen op God hebt geleerd en mijn horizon zo ver hebt verbreed en verwijd, help mij dikwijls mijn liefde en vertrouwen op God te uiten en daarvan steeds meer te leven. Laat uw evangelie, uw eer en uw gedachten mij leiden in alle moeilijkheden, opdat ik tot uw eer en glorie meer en meer van God vervuld moge zijn en de blijdschap moge genieten van een vertrouwvol kind van de Vader hierboven. Amen._
