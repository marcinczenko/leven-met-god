---
path: /261
title: '261: WOENSDAG NA DE 8e ZONDAG'
tag: pinkstertijd-1
content: ../styling.md
sortIndex: 261
---

## Liefde tot Christus

Iedereen weet dat wij geroepen zijn Jezus lief te hebben. Nu is in de praktijk, deze roeping, deze levenstaak, niet altijd duidelijk, maar in de heilige Schrift wordt ons zeer bepaald om liefde _tot Christus_ gevraagd.

1\. Men zou mogen zeggen, hier gaat het nu eigenlijk om: _of wij Jezus wel beminnen_. Dat is het begin en het einde. Daarin en _in niets anders_ ligt de waarde en het wezen van ons leven.

_Wie zijn vader of zijn moeder meer bemint dan Mij, is mijner niet waardig; wie zijn zoon of zijn dochter meer bemint dan Mij, is mijner niet waardig, en wie zijn kruis niet opneemt en Mij niet volgt, is mijner niet waardig._ (Matt. 10:37,38) _Als iemand Mij liefheeft, zal hij mijn woord onderhouden... wie Mij niet liefheeft, onderhoudt mijn woorden niet._ (Joh. 14:23,24) _Zo gij mij liefhebt, onderhoudt dan mijn geboden._ (Joh. 14:15)

Het blijkt voortdurend in het evangelie uit Jezus eigen woorden dat Hij op onze liefde rekent. Hem liefhebben betekent op de eerste plaats: willen doen wat Hij van ons vraagt. Dus zijn geboden onderhouden: _wie mijn geboden heeft en ze onderhoudt, hij is het die Mij liefheeft_. (Joh. 14:21) Het kan onmogelijk zijn bedoeling zijn geweest, dat wij in sleur of misschien omdat het niet anders kan, de weg van zijn geboden gaan. Hij vraagt de aandacht, de warmte, de levende liefde. Hij zegt zelfs ons gezelschap te willen zoeken, als wij Hem beminnen: _Wie Mij liefheeft, zal door mijn Vader worden bemind, en ook Ikzelf zal hem beminnen en ik zal Mijzelf aan hem openbaren._ (Joh. 14:21)

Dit is het succes van onze liefde: dat zij ons werkelijk tot vereniging voert met Hem. Het is van onze kant een onbetwistbaar teken van liefde, als wij geduldig ons kruis voor Hem dragen. Maar het kruis is geen doel, het uiteindelijke doel is de vreugde van de liefde in de volkomen vereniging. _Als iemand Mij liefheeft, zal hij mijn woord onderhouden; dan zal mijn Vader ook hem beminnen en wij zullen tot Hem komen en ons verblijf bij Hem nemen._ (Joh. 14:23)

2\. Als eenmaal de liefde voor Christus gewekt is, wordt alles licht en blij. Dan draagt men graag de grootste lasten. Dan is men niet meer afkerig van deugd of offer. Dan wil men niets liever doen, dan in de medemens Christus zien en hem dus diensten bewijzen, in de overtuiging, dat ze Christus ten goede komen. Dat is de praktijk van de liefde.

Want de liefde kent men aan de daad. Ofschoon het gevoel daarbij helpen kan, is de eigenlijke liefde niet in het gevoel gelegen; zij openbaart zich het meest in datgene wat men voor de beminde over heeft.

_Christus niet liefhebben is geen ziekte maar de dood._ (Sint Augustinus) Iedere mens weet, dat de liefde offer en oefening vraagt. Maar... zij is het waard.

_Bemin Hem en houd Hem te vriend, die, als alles u begeeft, u niet zal verlaten en niet zal dulden, dat gij, als uw einde nadert, zoudt verloren gaan." (Navolging v. Chr. 2:7,1)

_De liefde weegt op tegen een lang leven; Jezus rekent niet met de tijd; Hij is de Koning van de eeuwigheid. Hij let alleen op de liefde._ (Teresia v. Lisieux)

_Heer, help mij, opdat ik de waarde van de liefde nooit vergeet; doe mij begrijpen, hoeveel waarde Gij aan onze liefde hecht en zorg toch dat ik mij dagelijks in de liefde oefen. Amen._
