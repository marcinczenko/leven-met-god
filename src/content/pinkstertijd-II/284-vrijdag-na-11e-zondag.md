---
path: /284
title: '284: VRIJDAG NA DE 11e ZONDAG'
tag: pinkstertijd-2
content: ../styling.md
sortIndex: 284
---

## Zijn naam zeggen

_Daarom maak ik u bekend... dat niemand zeggen kan "Heer Jezus", dan door de heilige Geest._ (1 Kor. 12:3)

Het kan niet anders dan een herinnering zijn, een aanroeping of een troost wanneer een christen godvruchtig de naam van Jezus uitspreekt.

1\. Men zegt die naam niet zonder de heilige Geest, schrijft de apostel.

De naam herinnert ons aan Degene die alles in ons leven betekent. Het is vanzelfsprekend dat wij die naam met eerbied moeten uitspreken, maar die ook dikwijls en gaarne bij onszelf moeten zeggen als om Jezus zelf naar ons toe te trekken. _God heeft Hem verheven en Hem de naam gegeven hoog boven alle namen opdat in __de naam van Jezus__ iedere knie zich zou buigen in de hemel, op aarde en onder de aarde._ (Fil. 2:9)

_De naam Jezus moet aan het begin en aan het einde staan. Alwat gij doet moet gij in zijn naam beginnen en in zijn naam beÃ«indigen._ (Ant. v. Padua)

De naam Jezus is de korte samenvatting van Gods weldaden in het verleden, van zijn barmhartigheid jegens het heden en van zijn beloften voor de toekomst. Al het goede werd ons in Jezus' naam gegeven, daalt in zijn naam op ons neer en zal ons steeds meer in die naam gegeven worden. Daarom is het aanroepen van die naam een afweermiddel tegen de duivel. _Al onze macht en heerschappij over de boze geesten ligt in de aanroeping van de naam van Christus._ (Tert.)

Er ligt zegen in die naam, hij is een weldaad voor de ziel. Maar terecht merkt men dan op, dat het uitspreken van die naam met eerbied en liefde, reeds de werking van de heilige Geest in een ziel verraadt.

Hoe meer wij _Hem_ aanroepen van wie alle zegen komen moet, des te meer zullen wij ook gezegend worden.

2\. _Jezus' naam,_ zegt de heilige Bernardus, _is een licht voor hem die de naam zegt; hij is een voedsel voor wie hem in zijn hart overweegt; hij is een verzachtende balsem voor wie hem aanroept._

Men roept hem aan, als men die naam met innige liefde, met dringende smeking tot Jezus zelf richt. De eerste christenen, de kerkvaders, de heiligen, hadden een grote verering voor Jezus' naam. _De naam Jezus is een verschrikking voor de boze geesten, voor de hartstochten en de ziekten,_ schrijft Chrysostomus, _met hem willen wij ons sieren, met hem een muur rondom ons bouwen._

Geen naam ter wereld is zo vaak en of eerbiedig uitgesproken. Die naam wekt het beste en het diepste wat in ons verborgen ligt en geeft leven en gestalte... door de heilige Geest. De naam Jezus roept Jezus en brengt Jezus naar ons toe, wanneer wij smeken om zijn komst.

In zijn naam zijn wij sterk tegen de duivelse machten. _Als wij in de naam Jezus met satan strijden, dan strijdt Jezus voor ons, met ons, in ons; de vijanden moeten vluchten zodra zij de naam Jezus horen._ (Just.)

Het ligt zo voor de hand dat wij van die naam en zijn frequente herhaling gaarne een opstijging zullen maken naar boven, een herinnering aan alles wat wij bezitten, waarop wij vertrouwen, een bede tot Hem die ons altijd helpt en altijd verdedigt.

Ieder christen streeft er naar een andere Christus te zijn; ieder priester verlangt dat in biezondere mate; ieder kloosterling is vol van Hem. Zij allen hebben toch hun gehele leven aan Hem toegewijd? Zouden zij dan niet gaarne zijn naam zeggen en weer opnieuw zeggen tot in eindeloze herhaling?

Voor een zieke wordt de berusting al gemakkelijker als hij "Jezus" zegt. Jezus, bij uitstek toevlucht voor ieder die _in zijn naam_ lijdt en zich dus tot Hem richt. Van Hem stroomt alle genade van standvastigheid, van groei, van heiligheid naar ons toe.

_O heilige Geest, leer mij met liefde en zeer dikwijls de heilige naam van Jezus zeggen. Werk in mij door die naam, verenig mij met Hem door die naam; dan zal ik door Jezus' naam ook worden opgevoerd tot de allernauwste vereniging met de Vader, de Zoon en de heilige Geest van beiden, Amen._
