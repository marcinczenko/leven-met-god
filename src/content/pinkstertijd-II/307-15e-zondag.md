---
path: /307
title: '307: 15e ZONDAG NA PINKSTEREN'
tag: pinkstertijd-2
content: ../styling.md
sortIndex: 307
---

## De jongeman van Naïm

Het is dus tòch waar: Hij heeft een dode tot het leven teruggeroepen. Wie is Hij toch? Hoe is het mogelijk?... Hoe ongelofelijk is de macht van die jonge Rabbi!

Dat was de indruk van omstanders, meer speciaal van de rouwstoet die het lijk van de jongen naar de begraafplaats gedragen had. Maar zij kwamen zo ver niet. Achter de weduwe aan, die haar enig kind naar het kerkhof begeleidde, kwam Jezus met enkele apostelen. Hij had haar gezien en men had Hem verteld van dat zielig geval... het was zo erg... zij stond nu helemaal alleen, die jongen was haar enig kind. Heel veel mensen gingen mee; uit medelijden, het was hartelijk en... gemeend. Maar zij kreeg daarmee haar kind niet terug.

1\. Jezus treedt toe, zo maar ineens (Hij was ontroerd), Hij raakt de baar aan. De dragers zien op, verwonderd, een beetje geschrokken om die indrukwekkende figuur, om zijn gebiedend handgebaar, en zijn omfloerste blik. Hij zegt duidelijk wat Hij wil: _jongeman, Ik zeg u, sta op_. En tot ontsteltenis en de onzegbare verbazing van de toeschouwers, slaat de dode het baarkleed van zich af, richt zich op, en vraagt om zijn moeder. En Jezus neemt hem bij de arm, helpt hem op zijn voeten en geleidt hem naar zijn moeder die op drie passen afstand staat. De menigte is geslagen. God, God, wat gebeurt met ons! Een wonder! En de tranen springen hun in de ogen. _Jahwe, wij loven U, Jahwe, wij prijzen U! Wat zijt Gij groot, wat zijt Gij machtig._ Ondanks het ontzag dat zij voor Jahwe voelden, jubelen zij het uit om God te verheerlijken: _God heeft ons waarlijk bezocht, Hij is ons niet vergeten. Hij is ons weer nabij_. (Luk. 7:11-17)

En overal wordt het rondverteld, met geestdrift, met veel woorden. De roep is niet van de lucht: de Rabbi van Nazareth die doden weer ten leven wekt. Hij is inderdaad de machtige, de almachtige.

Maar meer dan de doden naar het lichaam wekt Hij weer de zielen op. Hij geeft en hergeeft het eeuwige leven.

Wij geloven het. Het is zo hoog tijd dat wij ons onderwerpen en toevertrouwen aan de macht van die Meester. _Heer, red mijn leven, wek mij tot hoger en heiliger leven. Herschep en hernieuw mij, bij U is alles mogelijk. Ik wacht op uw stap, op uw gebaar, op uw genade. Heer, ik geef mij over...

2\. Maar nog iets anders valt ons op in dit wonderlijk verhaal.

Christus is zo menselijk. Hij blijkt diep ontroerd te zijn om het verdriet van die vrouw. Het is Hem niet ontgaan. Hij weet het. Maar Hij wil in zijn menselijke natuur dat innig medelijden beleven (opdat wij het zien zouden) evenals bij de opwekking van Lazarus het medelijden Hem zo dicht bij ons zet. Hij is waarlijk mens. Hij heeft _diep_ medelijden. Hij weent. Hij is gevoelig. Het laat Hem niet onverschillig als iemand lijdt. Hij wordt er diep door getroffen.

Wat een ontdekking voor ons, als wij werkelijk Jezus zien als mens, met een echt _menselijk_ hart. Een hart dat klopt van vrees en hoop, van blijdschap en verwachting, maar ook... van medelijden. Hij kent verdriet, Hij weet wat lijden is, Hij voelt met ons mee. Waarom dat alles? Omdat Hij mens is, omdat Hij zo volkomen mens is, omdat Hij liefheeft, omdat Hij ons, u en mij en ons allen liefheeft. Hij heeft het ons willen zeggen en door zijn wonder willen leren dat Hij waarachtig met de mensen te doen heeft. Zo behoren wij dus tot Christus te naderen. Hij is gevoelig voor ons leed en ons verdriet. Hij zal luisteren, Hij wil dat wij met Hem spreken. Hij verwacht (Hij hoopt zelfs) dat wij het Hem zeggen als iets ons kwelt en drukt en vernedert en bezorgd maakt, of dodelijk bedroeft.

Hij begrijpt... Hij troost... zoals geen ander, omdat Hij ons zoals niemand anders liefheeft. Hij zal weer moed geven. Hij kan dat doen. Hij hergeeft het vertrouwen. Hij zal ons zeggen dat wij weer opnieuw mogen beginnen, dat Hij _naast_ ons staat. Diep, heel diep in ons spreekt zijn stem; Hij leeft mee. Hij wijst de weg, Hij glimlacht, Hij heft op, Hij draagt het leed met ons. Hij begeleidt ons naar het nieuwe leven, naar de nieuwe toekomst. Hij is mateloos goed; Hij is... zo goddelijk en... zo menselijk.
