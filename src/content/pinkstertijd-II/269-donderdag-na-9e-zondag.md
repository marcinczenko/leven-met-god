---
path: /269
title: '269: DONDERDAG NA DE 9e ZONDAG'
tag: pinkstertijd-2
content: ../styling.md
sortIndex: 269
---

## Mijn huis is een huis van gebed

Verontwaardigd over wat er gebeurde in de tempel, het huis van God, heeft Christus alles wat er niet in thuis hoorde weggejaagd. Dat was mede het thema van het evangelie van verleden zondag.

Hij betrad het buitenste voorhof, het voorhof van de heidenen. Zelfs daar duldde Hij niets wat op profanatie leek van zulk een heilige plaats. Er werd gekocht en verkocht, betaald en gewisseld, in verband met de offers in de tempel... maar het vond geen genade in zijn ogen.

_Hij zag in de tempel de verkopers van runderen, schapen en duiven; ook de geldwisselaars die zich daar hadden neergezet. En Hij maakte een zweep van koorden, dreef ze allen met schapen en runderen de tempel uit en smeet het geld van de wisselaars op de grond en de tafels omver. En tot de duivenverkopers zei Hij: weg er mee; maakt het huis van mijn Vader niet tot een verkooplokaal._ (Joh. 2:14-16) Volgens Lukas had Hij ook gezegd: _Er staat geschreven: mijn huis is een huis van gebed, maar gij hebt er een rovershol van gemaakt._ (Luk. 19:46)

1\. Er zijn plaatsen bestemd voor gebed, waar weinig of niet gebeden wordt, waar men God vergeet en vol zorg is voor al het stoffelijke. Men wil wel handel drijven, kopen en verkopen - schijnbaar met het beste doel - maar voor God is er geen plaats.

Er zijn zoveel harten waarin God vergeten wordt, waarvan Christus ook terecht kan zeggen: _mijn huis, dat is uw hart, is een huis van gebed en gij hebt er een rovershol van gemaakt_.

Het hart is zo verstrooid, er is zó weinig aandacht voor het goddelijke, dat er van ingekeerdheid, laat staan van geestelijke groei geen sprake kan zijn. Als wij enigszins beseften, hoe waardevol onze levenstijd is, hoezeer God de hoogste rechten heeft op onze aandacht en onze liefde, hoeveel wij voor de zielen zouden bereiken door te bidden, door veel te bidden, dan zou ons gedrag vermoedelijk heel anders worden.

Dit is dus eerst nodig: dat wij geloven in de mogelijkheid en in de waarde van een systematisch en diepgaand gebed.

Wij mogen niet zo zonder meer denken en zeggen dat dit voor ons onmogelijk is. Als kinderen van God zijn wij allen tot hoge volmaaktheid geroepen; wij zullen die nooit bereiken zonder het alles overtreffende middel van het gebed. _Mijn huis is een huis van gebed._

2\. De vraag is: hoe moet ik bidden? Deze vraag is in de loop van de eeuwen al duizend malen gesteld. Dikwijls werd zij goed beantwoord en dikwijls ook werd het antwoord goed begrepen en leidde het een nieuw leven in.

_Heer, leer ons bidden,_ vroegen de Apostelen aan de Zaligmaker. Het is een verzoek dat wij nu nog dikwijls tot Hem mogen richten en dat Hij gaarne zal beantwoorden. Hij zal ons helpen.

_...Als gij bidt, ga dan uw binnenkamer in, sluit de deur en bidt uw Vader in het verborgen; en uw Vader, die in het verborgen ziet, zal het u vergelden. Als gij bidt, gebruik dan geen stortvloed van woorden, zoals de heidenen dit doen, want zij menen dat zij om hun vele woorden worden verhoord._ (Matt. 6:6) Bidden dus, als het kan, in de eenzaamheid, bidden met weinig woorden, dat is het wat de Meester ons leert.

Misschien is er vaak geen grotere eenzaamheid mogelijk dan die van het hart; maar ook dàt is kostbaar en... voldoende.

_Bidden met weinig woorden,_ zegt Christus. Menigeen wordt misschien teleurgesteld als er sprake is van overweging, van lange en mooie gebeden die immers nooit een plaats op zijn volbezet programma zullen vinden. Christus vraagt die ook niet.

Maar... er is ook nog het herhaalde schietgebed. Het telkens en telkens weer uit het aardse opschieten naar boven, als een pijl, als een vlam... is dat zo onmogelijk? Brengt goede wil en wat oefening hier niet tot ongekende hoogte?

_Mijn Jezus, ik heb U lief._ _Mijn Heer en mijn God._ _Mijn God en mijn al._ _Jezus, ik vertrouw op U._ _Maria, wees altijd mijn moeder,_ en zo vele andere zijn uitmuntende vormen van gebed.

_Heer Jezus, wil mij in uw grote liefde verlichten en steunen opdat ik dagelijks weer door uw genade geholpen tot U moge naderen. Zelf ben ik tot niets in staat, ook niet tot een goed gebed, maar met U wordt mijn hart weer een huis van gebed, waarvan Gij uw heiligdom hebt gemaakt. Amen._
