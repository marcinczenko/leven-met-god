---
path: /291
title: '291: VRIJDAG NA DE 12e ZONDAG'
tag: pinkstertijd-2
content: ../styling.md
sortIndex: 291
---

## Naastenliefde, tot hoever?

Als wij de evangelische maatstaf aanleggen in onze goedheid voor de mensen, gaan wij naar het oordeel van zeer velen toch wel wat ver. Niet dat men bezwaar maakt tegen een maatstaf van het evangelie... integendeel, men heeft daarvoor de grootste verering. Maar... de toepassing daarvan... ziet u, dat is toch iets anders.

Nu vinden wij talrijke uitspraken van de Meester over onze liefde tot de mensen. Ze gaan alle - naar gewoon burgerlijke berekening - buitensporig ver. _Gij zult de naaste beminnen als uzelf._ (Matt. 22:39) Dat is geen kleinigheid. Als men bedenkt hoezeer ieder mens geneigd is zichzelf lief te hebben en in alles aan zichzelf de voorkeur te geven, dan schrikt men reeds terug voor deze opdracht. Toch was het geen vergissing van Jezus. Hij herhaalt elders: _wat gij dus wilt dat de mensen voor u doen, doe dat ook voor hen_. Dit komt in feite hierop neer dat ons gevraagd wordt anderen te behandelen, zoals wij zelf behandeld willen worden. Jaren lang gaat men soms door met zijn eigen leventje, tot het op een goede dag in ons doordringt wat dit woord eigenlijk wel betekent. Wij lijden door gebrek aan fijngevoeligheid voor anderen, we staan soms stomverbaasd over de grofheid, ongemanierdheid en ruwheid van mensen die intelligent zijn en zelfs ernstig naar volmaaktheid streven... maar hadden wij ooit bedacht dat wij, wellicht talloze malen, hetzelfde deden en doen tegenover anderen?

Het is een tekort aan perspectief: wij zien niet ver genoeg, wij zien het verband en de draagwijdte niet van onze woorden en manieren, en lopen daarom gevaar aanhoudend anderen pijn te doen terwijl wij zelf genoegelijk verder leven in de zalige overtuiging van onze onberispelijkheid.

Wij zijn vereerd of soms zo prachtig geholpen door werkelijke, bescheiden maar diep doortastende dienstvaardigheid van de mensen met wie wij samenleven. Dat zij onze smaak en onze voorkeur raden of ontzien kan zo'n weldaad zijn. Maar zijn wij er zelf op uit om óók zo, en altijd zo, te doen? Of hebben wij twee maatstaven; een brede, ruime voor onszelf en een schriele, magere, korte voor vrijwel alle andere mensen?

Wat dringt dit woord van Jezus onzegbaar ver in de naastenliefde door: _wat gij wilt dat anderen doen voor u, doe dit ook voor hen_. Feit is dat wij slordig, onachtzaam, vaak onbeleefd zijn in wat wij doen en zeggen, en uiterst gevoelig, opmerkzaam zijn en een sterk geheugen hebben voor dat wat ons werd gezegd of aangedaan. Zo onmetelijk ver ligt vaak onze praktijk weg van de theorie die wij zeggen en ménen met hart en ziel te aanvaarden.

2\. Er is nog een aspect aan die naastenliefde.

De liefde die ieder van ons zichzelf toedraagt is nooit vaag, abstract, toekomstig, maar concreet en omvat onze persoon met alle eigenaardigheden, smaak, gevoeligheden en verlangens. Wij hebben een ingenieuze wijze om eigen gebreken en fouten te camoufleren en te verontschuldigen, onze wijze van denken te verdedigen en onze eigen zaak te bepleiten. Maar zo zou dus naar het idee van de heilige schrift onze houding behoren te zijn tegenover onze medemensen. Zij hebben niets aan onze platonische of globale liefde. Christelijke liefde is: de ander aanvaarden zoals hij is, met zijn persoonlijkheid, gewoonten, gebreken en gevoeligheden: meeleven ook met zijn gebreken en ons aanpassen aan zijn temperament, smaak, en wensen. Dat verruimt hem, dat laat speling aan zijn behoeften, dan kan hij geestelijk eens vrij ademen en zichzelf zijn.

Wie waarlijk bemint en naar Christus' plan en gedachten tracht een ander onophoudelijk goed te doen; hij zal fouten en gebreken ontzien of niet zien en desondanks proberen die persoon mild en hartelijk, beleefd en uiterst welwillend tegemoet te treden.

Iemand aanvaarden wil zeggen: hem iets geven van de christelijke vrede en vreugde; eigen deuren wijd openzetten, niet te zuinig zijn met een goed woord, een glimlach of een dienst. Iemand aanvaarden is iemand toelaten, zelfs welkom heten in eigen huis, vooral in zijn eigen geestelijk tehuis. Dat is iemand integreren, bij zich opnemen en dan alle attenties en sympathie aan hem besteden die men maar kan opbrengen.

Dan benaderen we het christelijk ideaal; deze liefde, voortkomend uit onze persoonlijke vurige liefde voor Jezus Christus en zijn woord, hervormt onszelf en doet aan anderen onmetelijk veel goed. Dan is ons leven altijd heel rijk, apostolisch en vruchtbaar, al speelt het zich ook af op een heel klein en zeer verborgen terrein.

Christus vergeet zijn eigen woorden niet: _wat gij aan de minste van de mijnen hebt gedaan, dat hebt gij aan Mij gedaan_.
