---
path: /282
title: '282: WOENSDAG NA DE 11e ZONDAG'
tag: pinkstertijd-2
content: ../styling.md
sortIndex: 282
---

## God dienen in liefde

In het stil gebed van verleden zondag vroeg de Kerk _Heer zie genadig neder op onze dienstbaarheid, opdat wat wij U aanbieden een welgevallig offer moge zijn en een hulp voor onze zwakheid._

1\. Wij zijn dienaars van God: wij staan in zijn dienst en wij mogen ons verheugen dat Hij onze diensten wil aanvaarden. Want Hij is liefde: Hij vraagt onze dienstbaarheid als een bewijs van liefde voor Hem. Dat betekent dus dat wij proberen overal en in alles zijn zaak voor te staan, zijn belangen te bevorderen. _Maar nu gij vrij van de zonde en dienaars van God geworden zijt,_ schrijft Paulus, _plukt thans als vrucht de heiliging; het einde ervan is het eeuwig leven._ (Rom. 6:22)

Eigenlijk is dus loomheid, traagheid, matheid en sleur, met de dienst van God niet verenigbaar. Hij wil immers ijverige dienaars die Hem _met een blij hart behagen_ (oratie na de litanie van alle heiligen). Want deze blijdschap is kenmerk van de liefde.

_Dient Jahweh met vreugde,_ vraagt ons de psalmist. (Ps. 100:2) _Weest onverdroten in ijver, vurig van geest in de dienst van de Heer._ (Rom. 12:11) Slechts in een levendig geloof en in een waarachtige liefde is deze dienst van God mogelijk. Als de Kerk ons laat bidden _Heer zie genadig neder op onze dienstbaarheid..._ vraagt zij ook, dat Godzelf die dienstbaarheid moge heiligen. Wij bieden Hem dagelijks het offer aan dat Jezus zelf is; dat doen wij priesters omdat van ons een voorbeeldige dienstbaarheid gevraagd wordt, en Jezus' offer onze aanvulling zal zijn. Maar al degenen die rondom het altaar staan dragen dit offer van Christus mede op en offeren daarbij zichzelf: als uiting en aanvulling van eigen dienstbaarheid. Daar volgt uit dat wij het met die dienstbaarheid wel zeer ernstig menen, dat wij die als een heilige zaak beschouwen.

Is onze aandacht werkelijk op dit dienen van God gericht? Zo ja, dan zullen wij ook bidden om een vurig geloof en een zuivere liefde, want anders is deze oprechte dienst aan God niet mogelijk.

2\. _Hoogste cultuur is dienst van God._ (Sonnenschein)

_Ik ben geboren om U te dienen, U toe te behoren, uw werktuig te zijn. Laat mij een blind werktuig zijn. Ik wil niet zien, ik wil niet weten, ik verlang niets dan dat Gij mij gebruikt._ (Newman)

Zulk een gebed wordt geboren uit een diepe overtuiging en een volkomen overgave, uit geloof en liefde. God die ons het geloof gaf Ã¨n de liefde, wil die ook in ons ontwikkelen zodat wij tot de zuiverste, edelste dienstbaarheid komen. _In de hemel zal God al mijn wensen vervullen, omdat ik op aarde nooit mijn eigen wil deed._ (Teresia van Lisieux)

Wat wordt ons het geloof en de liefde gemakkelijk gemaakt door de gedachte: _wij hebben hier geen blijvende woonplaats_. Wij zijn op weg naar de eeuwige vreugde die wij hier in geloof en liefde voorbereiden.

Leven uit geloof en daarom alles doen uit liefde, dat is de dienstbaarheid die God van ons vraagt.

Hij vraagt het van ons allen. Door deze toegewijde liefde, die voortkomt uit het heilig en diep overtuigd geloof, wordt alles vruchtbaar en verheven. Daardoor is het priesterlijk werk vruchtbaar, al is het in schijn dikwijls zo tevergeefs; door diezelfde liefde is het leven van contemplatieven in hun eenzaamheid vruchtbaar: God ziet naar het hart, Hij vraagt alleen de liefde. Het gebed uit een hart dat vol liefde is, heeft biezonder grote kracht. Door die liefde wordt alles verheven: ook het dagelijks zorgen in een gezin of in een bedrijf.

_Heer, leer mij de ware dienstbaarheid die voortkomt uit de liefde en die steunt op het geloof. Leer mij U dienen in blijdschap, met ijver, met volharding. Maar geef mij daartoe uw genade, opdat ik mijn lusteloosheid overwinne, opdat ik bestand moge zijn tegen de neiging van mijn natuur die mij soms brengt tot moedeloosheid, tot opstandigheid en afkeer. Geef dat ik in uw dienst ook de mensen mag dienen die Gij met mijn levenstaak verbonden hebt. Dan zal ik mee helpen deze aarde te maken tot een steeds betere woonplaats van uw ijverige, gelukkige dienaars. Amen._
