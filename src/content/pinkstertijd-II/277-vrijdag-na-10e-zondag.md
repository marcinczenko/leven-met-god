---
path: /277
title: '277: VRIJDAG NA DE 10e ZONDAG'
tag: pinkstertijd-2
content: ../styling.md
sortIndex: 277
---

## Waar gaat het om?

_Ik zal de Heer zegenen die mij het inzicht gaf: altijd zie ik de Heer voor mijn aangezicht, want Hij staat aan mijn rechterhand, opdat ik niet zou wankelen._ (Ps. 15:7,8)

1\. Het is gemakkelijk, de levensinhoud alleen te zien als _het trouw vervullen van zijn plicht_. Hoe juist dit in zekere zin ook zijn mag, het zal niemand volkomen voldoen. Want _zijn plicht doen_ alleen, inspireert niet. Het wordt pas gloedvol, het krijgt zin en kleur, als wij reëel weten, dat _zijn plicht doen_ synoniem is met Gods heilige wil vervullen. Wanneer die wil met liefde wordt vervuld, graag, trouw, met blijdschap, dan krijgt het leven inhoud.

Niemand zal precies weten waar en hoe Gods wil zich telkens uitspreekt, wat door die woorden wordt bedoeld, tenzij hij vertrouwelijk met God omgaat. Het voornaamste is niet, dat wij de tien geboden onderhouden, maar die onderhouden in een grote, levendige geest van geloof; dat wij in een sfeer van vertrouwen met God omgaan en alles uit liefde doen. De beschermende liefde van God om ons heen voelen, zelf gaarne en kinderlijk aan die liefde beantwoorden, dat bevordert de eigenlijke christelijke levenssfeer. Dan vinden en doen wij Gods wil.

2\. Men kan vragen, en terecht, waarop dit alles steunt of wat van een dergelijke levenshouding het uitgangspunt is.

Wij ontvangen in het doopsel het goddelijk leven in ons. Maar dat is voorlopig slechts een kiem, het is een embryonaal begin. Die kiem vraagt verzorging, een bepaald licht, het juist klimaat. Daaruit groeit dan het gehele christelijke en geestelijke leven. Want dit is in wezen niets anders dan het kindschap van God, dat door God geleid en gevoed, door ons geleefd wordt in geloof en vertrouvolle liefde.

Maar daarom en daardoor is God ook bij ons en in ons. Wij zijn dragers van het goddelijk leven, wat betekent, dat wij een levend heiligdom zijn, waarin Hij zelf woont en werkt. Daarom mogen wij zo terecht en dankbaar de woorden van de psalmist met de Kerk meebidden: _ik zal de Heer zegenen, die mij het inzicht gaf: altijd zie ik de Heer voor mijn aangezicht..._

Dit beleven, zich dit bewust zijn, is de korte weg naar de heiligheid. Dit is de ware, dit is ook de diepe opvatting van het christelijk leven. Alle geruis, alle drukke woorden, plannen, ontdekkingen en ideeën moeten wijken in belangrijkheid voor Gods tegenwoordigheid die ik in mij draag: hier ligt het leven en zijn betekenis, hier ook de heiligheid en de ware levensschoonheid.

Heiligheid ligt dus niet in het geweldige, dat uiterlijk de aandacht trekt en bewondering afdwingt. Heiligheid, het bereiken van de levenstoppen, het halen van de laatste mogelijkheden, bestaat niet in het opzienbarende, zelfs niet noodzakelijk in het martelaarschap. Het ligt primair en essentieel in de liefdevolle omgang met God, in het steeds groeiend intiem bij Hem en met Hem zijn... in het bewust steunen op Hem, in het vertolken van het gehele wereldgebeuren door en in het licht van zijn wezen, van zijn voorzienigheid.

3\. Wij brengen haast nooit op datgene waartoe wij eigenlijk geroepen zijn. Onze goede daden zijn te flauw, er ligt niet die levenskrachtige, volle energie aan ten grondslag, waardoor wij in staat zijn iets _geheel en al te doen_, met vuur, met geestdrift of met grote nauwgezetheid. Wij hebben Gods genezing zo nodig omdat wij dikwijls traag en loom zijn, geen lust hebben het goede te doen, ons laten meevoeren met allerlei grillen van het ogenblik. Tot het éénlijnige, de richting die vrijwel zonder afwijking voert naar het hoge doel, blijken we gewoonlijk de vastberadenheid te missen. De eerlijkheid gebiedt ons te erkennen dat Paulus' klacht nog altijd de onze is.

_Ik ontdek in mij deze wet: terwijl ik het goede wil doen, ligt me het kwade voor de hand. Naar de inwendige mens schep ik behagen in Gods wet, maar in mijn ledematen bespeur ik een andere wet, die strijd voert met de wet van mijn rede, en die mij gevangen houdt in de wet van de zonde, welke in mijn ledematen heerst._ (Rom. 7:21-23) Toch voert deze bekentenis de apostel niet tot wanhoop. Wij weten immers dat er genezing mogelijk is. Er is nog altijd een goede Herder voor het verdwaalde schaap, een liefdevolle Vader voor de verloren zoon. En waar zwakheid is, wil Hij zijn kracht geven. Hij geneest met meer wijsheid en zachtheid en veel zekerder dan de knapste arts een ziek lichaam genezen kan.

_O God, die liefde zijt, die mij uit liefde hebt geschapen, en in deze tijd van beproeving hebt gesteld, geef mij dat ik uw liefde nooit ontrouw worde, maar in het geloof aan U, U steeds meer moge beminnen._  
_Laat de zon van uw liefde over heel mijn leven een gouden glans verspreiden. Laat mij juichen om de waarheid en om deze schat: ik draag U mee in mijn eigen hart, overal, waar ik ga. Amen._
