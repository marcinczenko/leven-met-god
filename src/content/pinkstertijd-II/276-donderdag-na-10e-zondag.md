---
path: /276
title: '276: DONDERDAG NA DE 10e ZONDAG'
tag: pinkstertijd-2
content: ../styling.md
sortIndex: 276
---

## Geloof en gebed

Wij bidden in geloof. Zonder geloof kan men niet bidden. Maar is het omgekeerde niet veel meer waar, dat er zonder gebed geen geloof is. Het geloof dat door God is ingestort, dat iemand vasthoudt en naar zijn mening ook bewaart, gaat verkwijnen en verdwijnen zodra hij niet meer bidt...

1\. Wie vurig wil zijn in geloof, beproeve het middel van de heiligen: het constante, het innige gebed...

Als ik bid, word ik pas degene die ik eigenlijk ben in het oog van God. Dan sta ik gekeerd in de eigenlijke, de goede richting, dan ben ik wat Hij zag toen Hij mij schiep... het _onvervangbare kind van God_.

Mijn wezen ontplooit in de liefdezon van God, zoals de bloem herleeft en bloeit en geurt als zij door de eerste tere zonnestralen wordt geraakt. Zo ontvouwt en ontplooit ook de mens zijn wezen als hij opziet naar God in het gebed.

God zoeken is reeds bidden. En wie Hem zoekt, zal Hem vinden. Terwijl hij bidt hoort Thomas zeggen: _Gij hebt goed over Mij geschreven, Thomas, wat verlangt gij nu van Mij?_ En Thomas: _niets anders dan Uzelf, o Heer_.

Het is een legende, maar een die een diepe waarheid vertolkt. De grote denkers zoeken God en vinden daarin hun geluk en hun rijkdom. _God alleen is genoeg,_ schrijft Teresia van Avila.

2\. Maar onze weg naar God loopt over Christus. Wij zijn geschapen voor het eeuwig leven. De gids en de leraar, de redder en de vriend is de Zoon van God, die ons hier op aarde komt ontmoeten juist op de plaats waar wij ons bevinden. Hij komt ons heiligen door de genade en de weg wijzen door zijn woord. Wie naar God wil en Christus de hand reikt en treedt in zijn voetspoor is op de goede weg. Dat is een weg van overgave, en niet van redeneerkunde of diepzinnigheid. _Voorwaar, Ik zeg u: wie luistert naar mijn woord en in Hem gelooft die Mij gezonden heeft, hij heeft het eeuwige leven en in het gericht komt hij niet; maar hij is overgegaan van de dood tot het leven._ (Joh. 5:24)

Men kan Christus niet zo maar aanvaarden. Daar hoort een goddelijke werking bij. Toch is het naar Christus' getuigenis nodig Hem te kennen en te erkennen.

_Dit nu is het eeuwige leven, dat men U kenne, de enig ware God, en Hem die Gij gezonden hebt, Jezus Christus._

Christus verstaan, zich aan Christus overgeven is alleen mogelijk door Hem, door wiens macht de Zoon van God is mens geworden en die zelf de Zoon van God aan ons heeft geopenbaard: de heilige Geest.

Dat is de telkens hernieuwde vraag aan de heilige Geest, dat Hij ons Christus toch laat kennen, dat wij mogen binnentreden in dat diepere besef van wat Christus in ons leven eigenlijk zijn kan. En met dat besef moge Hij ons dan geven het verlangen Christus in ons te dragen, onverbrekelijk en onzegbaar diep.

Wij zijn toch ranken op de wijnstok, wij zijn toch ledematen van het Ã©ne lichaam, waarvan Hij het hoofd is. Waarom zouden wij het dan niet ten volle beleven? _Kom heilige Geest..._

Dat beleven is: iets van Christus, die wij in ons dragen, naar buiten openbaren. Dat gebeurt door ons woord van goedheid, onze trouw aan wat plicht is, ons begrip voor het menselijke, ons geduld met het leven en met onszelf...

_Zoekt eerst het rijk Gods en zijn gerechtigheid en dit alles zal u worden geschonken als toegift._ (Matt. 6:33)

Alles berust op het geloof. Daardoor bloeit het diepere en innige gebed, waaruit dan alle genaden stromen. Het eigenlijke van wat wij zijn en worden is geheim: het wordt onthuld bij de volle verwezenlijking van het rijk Gods aan het einde der tijden. Maar in ons groeit dat rijk van God, het groeit rondom ons en des te meer naarmate wij in gelovig gebed de gebondenheid zoeken met God en zijn invloed ondergaan.

Kind van God te zijn door Christus, geheiligd en geleid door de heilige Geest, dat is de levensgang op aarde in een steeds groeiend en een steeds dieper geloof in Hem.
