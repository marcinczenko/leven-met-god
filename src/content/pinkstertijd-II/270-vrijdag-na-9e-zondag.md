---
path: /270
title: '270: VRIJDAG NA DE 9e ZONDAG'
tag: pinkstertijd-2
content: ../styling.md
sortIndex: 270
---

## De geest van Christus III

In de geest van Christus leven lijkt haast iets dubbelzinnigs te zijn. Is de geest van Christus niet de onstoffelijke samenvatting van zijn Persoon die zich in tastbare vormen min of meer duidelijk manifesteert? En is de Geest van Christus ook niet de heilige Geest die Hij zelf op aarde neerzond over en in zijn apostelen; de Geest die op Hem, de Godmens, rustte in zichtbare gedaante en die Hij beloofde aan zijn Kerk?

Deze dubbele geest is de geest van Christus, maar zó, dat de een er nooit zonder de andere is. Zijn heilige geest is er niet zonder de heilige Geest en niemand leeft in de geest van Christus als de heilige Geest van Christus hem niet bezielt.

De heilige Geest is de derde Persoon van de heilige Drieëenheid; Hij werkt in ons, Hij vervult ons en brengt in onze progressieve vergeestelijking de geest van Christus in ons tot bloei.

1\. Die geest van Christus is in ons _de feitelijke navolging van zijn deugden_. Het zuiverst achterhalen wij zijn geest als wij die zoeken in zijn woord en voorbeeld, dat wil zeggen, in de schrift. De schrift die Christus voor ons uittekent in zijn woorden, met zijn leven zelf illustreert, blijft voor iedereen de eigenlijke maatstaf.

Het volk vergist zich niet als het dáárnaar zijn priesters beoordeelt; de priester mag niets verkondigen dan wat hij daar heeft gevonden en geput en hij zal het met des te meer kracht en vrucht aanprijzen naarmate het zijn persoonlijk bezit geworden is.

_De leer van Christus overtreft elke leer van de heiligen; en wie (zijn) geest bezat, zou een verborgen manna daarin vinden. En toch gebeurt het, dat velen zelfs na veelvuldig horen van de blijde boodschap weinig verlangen bespeuren: omdat zij Christus' geest niet hebben. Wie echter de woorden van Christus ten volle en met smaak verstaan wil, moet trachten zijn gehele leven aan Hem gelijkvormig te maken._ (Nav. v. Chr. 1:1,2)

2\. De geest van Christus ontdekt wie de bergrede leest en luistert naar het _zalig die hongeren en dorsten naar de gerechtigheid... zalig die wenen... zalig de zuiveren van hart..._; of wie weer de zaal van het laatste avondmaal betreedt en de afscheidsrede hoort. We begrijpen iets van Christus' geest als wij Hem zien bij zieken en bij zondaars; hoe Hij de kinderen zegent en veelbetekenend zegt: _talium enim est regnum coelorum_; _want voor zulken is het hemelrijk_.

De geest van Christus openbaart zich ook in de ongeëvenaarde tederheid en fijngevoeligheid waarmede Hij het lot van de overspelige vrouw beslist; of waar Hij de leerlingen die vuur uit de hemel op zijn vijanden willen laten regenen zegt: _gij weet niet van welke geest gij zijt_. (Luk. 9:56) Zijn geest verraadt zich als Hij, nu niet meer door zegening en liefkozing maar door zijn woord, zijn voorkeur voor het kind bekent en zegt: _als gij u niet bekeert en wordt als kinderen zult gij het rijk der hemelen niet binnengaan_. (Matt. 18:3)

Hij geneest het oor van Malchus in de hof van olijven en staat met zijn geest dus eindeloos ver boven de bittere drijverijen van wie Hem haten; Hij willigt de bede in van de goede moordenaar aan het kruis na een simpel teken van berouw: _vandaag nog zult gij met Mij zijn in het paradijs_. Dat is de geest van Christus.

Zich daaraan spiegelen, zich daarin verdiepen, daarop letten en daarover denken dat is voor priesters, kloosterlingen en leken de meest uitgelezen weg naar ware heiligheid.

_Wat heeft iemand die de grote naam van Christus als bijnaam mocht ontvangen anders te doen dan al zijn gedachten, woorden en werken zorgvuldig te onderzoeken en na te gaan, of zij met Christus overeenkomen dan wel vreemd zijn aan zijn Geest?_ (Greg. v. Nyssa)

_O Jezus, geef mij uw geest! Eliseus vroeg aan Elias het dubbele van zijn geest: "obsecro ut fiat in me duplex spiritus tuus". (2 Kon. 2:9)_  
_Ik vraag niet Heer om het dubbele van uw geest, maar dat ik zo vurig moge verlangen uw geest in mij te bezitten dat Gij mij uw ware geest verleent doordat Gij zelf in mij blijft wonen. Amen._
