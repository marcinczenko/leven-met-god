---
path: /304
title: '304: DONDERDAG NA DE 14e ZONDAG'
tag: pinkstertijd-2
content: ../styling.md
sortIndex: 304
---

## Bij U zijn

De inleidingszang uit de mis van verleden zondag bevat onder andere deze woorden: _beter is één dag in uw voorhoven Heer, dan duizenden dagen elders_. (Ps. 83:11) De psalmist drukt zijn vreugde, men zou willen zeggen, zijn verrukking uit over de ervaring van Gods nabijheid.

1\. Wij leren dat het gebed, ook al is het troosteloos, volstrekt niet onvruchtbaar of minderwaardig behoeft te zijn. Men zal de troosteloosheid nooit geheel kunnen ontlopen. Integendeel, de dorheid, het ontbreken van een voelbare ontroering is een normaal verschijnsel dat de groei van het geestelijk leven begeleidt. Men leert juist daardoor, van alle gevoeligheid onthecht te worden. Het is volkomen juist: alle jacht op gevoel, alle hunkering naar diepe geestelijke vertroosting is verkeerd en een ernstige belemmering voor het eigenlijke geestelijk contact met God.

Toch vraagt men zich af of velen niet beter zouden doen hun gebedsmethode te vereenvoudigen, meer met het hart te spreken dan met de lippen, meer met affectieve overgave zich God aan te bieden, dan te redeneren over geestelijke of dogmatische waarheden. Dan zou als een zeer natuurlijk en volkomen aanvaardbaar verschijnsel het gevoel gemakkelijk meespreken, het zou de vurigheid, de innigheid van het gebed kunnen ondersteunen.

De hartelijke verhouding tot Jezus Christus, de kinderlijke en volkomen overgave aan God is niet iets wat buiten ons geestelijk leven staat, wat alleen theorie zou zijn of voorbehouden aan enkele uitverkoren zielen. Het is een zeer wettige en zeer aan te bevelen wijze om met God en met Jezus om te gaan. Ook voor ons is waar: _beter is één dag in uw voorhoven Heer, dan duizenden dagen elders_. (Ps. 83:11)

2\. Misschien doet zich dan deze praktische moeilijkheid voor: _hoe moet __ik zó__ affectief, zo eenvoudig en zo hartelijk bidden? Ik ondervind in mijn gebed niets dan verveling, loomheid, slaap en lusteloosheid_. Zou men niet eens een poging wagen met een enkele vurige aanroeping (uit geheel zijn hart), en die dikwijls herhalen? De aanroeping van de naam Jezus bijvoorbeeld. Dit zou tussen andere gedachten door, herhaaldelijk kunnen worden ingelast. Telkens langzaam, oprecht, met volle overgave die naam uitspreken; zich doordringen, van de betekenis van die naam, die de samenvatting is van geheel ons heil. Hij suggereert de immense, goddelijke liefde van Jezus' hart, hij suggereert zijn lijden, maar ook zijn voorbeeld en zijn woorden.

Hij herinnert vooral aan zijn barmhartigheid, aan zijn medelijden, aan zijn vergevingsgezindheid (de overspelige vrouw, de goede moordenaar).

En... hebben wij dit alles niet hard nodig?

Het zou misschien ook voor ons een gebedsvorm kunnen worden, die alle andere meditatieve methoden heiligde, op een verhevener plan bracht, of zelfs zachtjes ter zijde schoof en overbodig maakte. Het is de methode van de vaders in de woestijn, het is de methode van... alle heiligen.

Wie dat woord (de naam Jezus) meeneemt naar het terrein van zijn arbeid, zal geneigd zijn, zelfs vóór hij daar is aangekomen, die naam bij zich zelf te herhalen, vol liefde, vol dankbaarheid en met een vurige smeking. (vgl. _Over de heilige naam, van Jezus als gebed_, in: _Tijdschrift voor geestelijk leven_, aug.- sept. 1959)

_O Jezus, die mij hebt verlost, die zo vurig wenst dat ik mij door de genade van uw verlossing zou redden en zou heiligen, wil toch het werk in mij voltooien waarmede Gij zelf een begin hebt gemaakt._  
_Moge uw heilige naam niet meer wijken uit mijn hart en moge hij dikwijls opkomen in mijn herinnering. Ik zal mij dan telkens toevertrouwen en volkomen overgeven aan uw almacht, aan uw wijsheid en aan uw barmhartige liefde. Amen._
