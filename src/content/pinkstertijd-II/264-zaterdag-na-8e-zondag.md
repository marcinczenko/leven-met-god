---
path: /264
title: '264: ZATERDAG NA DE 8e ZONDAG'
tag: pinkstertijd-2
content: ../styling.md
sortIndex: 264
---

## Nederigheid I

_Hij heeft zichzelf vernederd, gehoorzaam geworden tot de dood..._

Zolang de volmaaktheid van de christen (en van iedere mens) moet gezocht worden in de navolging van Jezus Christus, zullen wij de nederigheid niet kunnen verwaarlozen.

1\. Het is geen geheim dat de nederigheid een moeilijke deugd is. De hovaardigheid, de trots, zit van alle gebreken blijkbaar het diepst in ons geworteld.

De nederigheid zal dan ook wel de laatste deugd zijn die wij veroveren kunnen.

Maar het is wel nodig van tijd tot tijd eens ernstig over de nederigheid na te denken; ze lacht ons niet toe, ze trekt ons niet aan en wij zouden er dus gemakkelijk toe kunnen komen, ze stelselmatig uit de weg te gaan en te menen dat het zonder nederigheid ook wel kan.

D치치r ligt de vergissing. Het kan namelijk niet zonder nederigheid. Navolging van Christus is niet mogelijk zonder nederigheid; naastenliefde is niet waarachtig of niet diep zonder nederigheid; ons gebed deugt niet zonder nederigheid, vertrouwen op God faalt en houdt geen stand zonder nederigheid.

Het meest overtuigende mag voor ons wel zijn dat onontkoombare voorbeeld van nederigheid dat de goddelijke Meester onszelf heeft gegeven.

Wij zijn gemakkelijk van mening dat menselijke grootheid toch maar moeilijk met die nederigheid te rijmen valt. Waar blijft ons prestige, waar onze invloed, het nodige overwicht op anderen, ons gezag, als wij werkelijk nederigheid gaan beoefenen? En Jezus dan?...

Zolang wij de grootheid in bijkomstigheden gaan zoeken, in uiterlijk vertoon, in grote woorden en drukke gebaren, in opschik en kleding en in alles wat naar wij menen het oog van anderen imponeert, zolang hebben wij de grondslag van de ware grootheid nog niet ontdekt en zal de nederigheid dus wel zeer, zeer moeilijk blijven.

Die deugd is moeilijk uit haar aard, gezien onze zwakke, zo op het uiterlijke afgestemde menselijke natuur. Maar als onze visie daarop bovendien nog fundamenteel verkeerd is, komt er weinig of niets van terecht.

2\. Onze grootheid ligt in God; dat wil zeggen, wij zijn echt groot in de mate waarin wij met God verbonden leven; in de mate waarin wij waarachtig Jezus Christus liefhebben en geestdriftig zijn voor zijn evangelie en dus voor de heilige schrift. Daarmede wordt dan al het andere een beetje gedevalueerd. Geen denkend mens zal Gods ordening en Gods schepselen verachten en wij weten dat er veel bezieling en liefde nodig is, ook voor onze aardse zaken, om Gods heilige wil te kunnen volbrengen. Wij hebben geen recht om zonder meer het aardse te verachten. Maar het is wel goed al het tijdelijke, het stoffelijke op zijn juiste plaats te zien, in zijn verhouding tot het geheel en tot het uiteindelijke doel.

Dan immers valt de nadruk gemakkelijk op datgene wat v칩칩r alles voor ons belangrijk is: de _navolging van Jezus_, het _beleven van zijn evangelie in liefde en... nederigheid_. Als wij niet zo dolzinnig achter aardse waarden aanzitten, alsof dat alleen belangrijk is, zullen wij meer de liefde van Jezus zoeken, zijn eer en zijn rijk. Dan telt ons succes, onze glorie (ook in ons eigen oog) niet zozeer meer mee. Dan zetten we stappen in de richting van de nederigheid.

_Nederigheid is waarheid_. Het is goed dankbaar te erkennen wat wij als gaven van God ontvingen in ons verstand, karakter, in opvoeding, genade en roeping. De nederigheid verhindert ons ook niet grote verlangens te hebben. De _magnanimitas_, de grootmoedigheid, steunt op God en veronderstelt dus nederigheid. Ook grote verlangens naar heiligheid, naar contemplatie zijn op zich volstrekt niet in strijd met ware nederigheid. Doch laten we proberen onze juiste plaats te zien.

Wij behoren blijvend een gevoel en besef van eigen geringheid tegenover God te cultiveren. Wij zijn zelf niet groot, en alles wat wij zijn, zijn wij door Hem. Aan Hem de eerste plaats in ons leven; aan Hem ook alle glorie van onze talenten, van ons werk en ons succes. En alleen wanneer we zo gestemd zijn, zal eigen roem onze werkelijke grootheid niet in de weg staan.
