---
path: /312
title: '312: VRIJDAG NA DE 15e ZONDAG'
tag: pinkstertijd-2
content: ../styling.md
sortIndex: 312
---

## De barmhartigheid van Jezus Christus

Men heeft eens gezegd: het is met de mensen als met bloemen; zij hebben niet alleen water maar ook zon nodig. Jezus, die de mensen kent als niemand anders weet wat zij nodig hebben. En Hij geeft hun zijn goedheid en mildheid, zijn liefde en zijn barmhartigheid. Alleen in het warme, weldadige klimaat van zijn genegenheid en zijn glimlach, kunnen zij bloeien.

1\. Het woord van Lukas is als een motto boven het leven en het werk van de Verlosser: _de Mensenzoon is gekomen om te zoeken en te redden wat verloren was_. (9:10)

Herhaaldelijk spreekt de Redder in die zin, maar zoals Hij het steeds doet, met bescheidenheid, bijna zachtjes. Hij dringt zich nooit op, Hij nodigt slechts uit, ook als Hij zijn grote goedheid toont: _de gezonden hebben geen geneesheer nodig, wel de zieken. Ik ben niet gekomen om rechtvaardigen, maar om zondaars te roepen_. (Mark. 2:17)

Het is alsof Hij zich soms achter de wil van God verschuilt, opdat de mensen toch zeker in de welwillendheid en de goedheid van zijn Vader zullen geloven. _Ik ben uit de hemel nedergedaald, niet om mijn eigen wil te doen maar de wil van Hem, die Mij gezonden heeft. Welnu, dit is de wil van Hem, die Mij heeft gezonden, dat Ik niets verloren laat gaan, van wat Hij Mij heeft gegeven, maar dat Ik het op de jongste dag doe verrijzen._ (Joh. 6:38,39)

Nu is het een vrijwillige afgekeerdheid van eigen geluk, zich niet te wenden tot de goedheid van Jezus. Hij vraagt vertrouwen, Hij vraagt geloof in zijn barmhartigheid. Niemand kan zeggen, dat zijn zonden te erg zijn, dat zijn leven te veel verknoeid is. Altijd klinkt weer de parabel van het verloren schaap, en nog meer, die van de verloren zoon door onze kerken. Wat er ook wisselt in opvattingen en gebruiken: het woord van Jezus: _komt allen tot Mij_ (Matt. 11:28), is onvergankelijk. En Hij laat het niet bij woorden. Wij denken, en niet zonder ontroering, aan de vergeving van Petrus, Maria Magdalena, de moordenaar op het kruis.

Dankbaarheid en groot vertrouwen, slechts d√†t kan ons enig antwoord zijn. Waar zullen wij hulp vinden in ons laatste uur? Waar, tenzij in de barmhartigheid van Jezus? Dan is het ook belangrijk _daarin_ steeds meer te geloven, daarop te vertrouwen en... ons dagelijks in dat vertrouwen te oefenen.

2\. In een Spaanse kerk wordt een oud crucifix vereerd, waarvan de rechterarm, losgemaakt van de spijker, naar omlaag is gebogen. Men vertelt daarover het volgende: eens biechtte een groot zondaar aan de voeten van dat kruis. De zonden waren zo zwaar en zo talrijk, dat de priester aarzelde met zijn absolutie. Tenslotte gaf hij die, maar met de dringende waarschuwing, dat de man niet zou hervallen. Deze beloofde oprecht beterschap. Een tijd lang ging het goed... totdat het hem te machtig werd. Hij bezweek, en meer dan eens. Herhaaldelijk zocht hij berouwvol zijn biechtvader op, die tenslotte onverbiddelijk was. _Nu is het uit,_ zei hij, _ik heb je genoeg gewaarschuwd... je valt steeds terug, dat berouw is niet echt._ _Ja wel,_ protesteerde de man zachtjes, _jawel, ik heb berouw, het spijt mij. Mag ik het nog eens proberen?_ _Neen neen,_ zei de priester, _voor jou bestaat er geen vergeving._ Toen was het, alsof er van het kruis een pijnlijke kreet klonk. Verschrikt keek de priester omhoog; daar bevrijdde de Gekruisigde zijn rechterhand van de spijker en maakte over het hoofd van de boeteling het teken van de absolutie. De biechtvader hoorde een verwijtende stem: _Gij hebt uw bloed niet voor hem vergoten!_ Hardheid is met ware zielegrootheid onverenigbaar. Steeds weer opzien naar Jezus is de garantie van blijvende moed, maar ook... van heiligheid. Hij nodigt uit, Hij neemt al degenen mee die op Hem vertrouwen.

_O Jezus, leer mij mijzelf te vergeten. Ik weet, dat ik zwak ben, dat ik nooit die hoogte haal, waar Gij uw heiligen zien wilt. Vergeef mij mijn vele zonden en trek Gij mij tot U. Ik ben vast besloten U te volgen, U trouw te zijn, U vurig lief te hebben, nu ik weer weet, dat Gij mij niet verstoot. Heb dank, mijn Jezus, voor uw grote goedheid. Amen._
