---
path: /297
title: '297: DONDERDAG NA DE 13e ZONDAG'
tag: pinkstertijd-2
content: ../styling.md
sortIndex: 297
---

## Hoopvol vertrouwen

_Wees dus niet bezorgd voor de dag van morgen._ (Matt. 6:34)

1\. Wij maken ons zorgen, ook waar er geen zijn, daar waar geen reden is om zorgen te maken. We gaan er vaak onder gebukt, ze zijn een zware, soms al te zware last. Waarom toch? Alsof wij geen Vader in de hemel hebben. Laten wij deze gedachten vooral genoeg in ons doordringen: _Uw Vader weet dat gij dat alles nodig hebt._

Het zijn de woorden van de goddelijke Zaligmaker zelf. Hij heeft ons leren bidden tot de Vader, tot onze Vader, geheel ons leven moet daarom van vertrouwen doordrongen zijn.

God geeft uitkomst ook daar waar wij geen oplossing meer zien. En al die moeilijkheden in ons leven zijn nodig, opdat wij _werkelijk en herhaaldelijk_ naar God zouden gaan.

Wij zouden Hem anders gemakkelijk vergeten. En wat komt er van een leven terecht waarin God vergeten wordt?

_Moest de Christus dat alles niet lijden en zo ingaan in zijn heerlijkheid?_ (Luk. 24:25) En Hij is ons voorbeeld.

_Er valt niet één mus van het dak of de Vader weet het... al de haren van uw hoofd zijn geteld._

Hij heeft ons Christus gegeven; _zijn_ voorbeeld, _zijn_ wijsheid, _zijn_ bloed en _zijn_ leven, opdat wij zouden geloven en zouden weten hoezeer wij worden bemind. _Ik zeg u dat zelfs Salomon in al zijn heerlijkheid niet gekleed ging als een van deze._

Wij zijn rijker dan wie ook, als wij ons aan God, aan Christus willen geven zonder voorbehoud. Maar omdat wij op mensen steunen, op onszelf, op eigen inzicht, bekwaamheid, bezit, ontsnapt ons de eigenlijke rijkdom en het eigen geluk dat als voor het grijpen lag.

2\. Laat de vlam van het vertrouwen niet in u uitdoven. Wij hebben die vlam van het vertrouwen alle dagen nodig. Laten wij haar brandend houden in Christus, dat wil zeggen door onze intieme verhouding met Hem.

Laten wij ons aan dat vertrouwen overgeven en er telkens op terugkomen; ons in dat vertrouwen werpen. Dit is de staat van geluk waarin Christus ons zien wil.

Hij heeft ons in dat vertrouwen gevestigd, een vertrouwen dat deel uitmaakt van de liefde. En daarom mogen wij vertrouwen dat Hij ons naar de hemel voert en dus naar het eeuwig geluk. Wij mogen vertrouwen dat God naar het woord van Sint Paulus ons erfdeel zal zijn, vertrouwen dat Jezus daarvoor zorgen zal en ons overvloedig de middelen in handen zal geven om alle moeilijkheden te boven te komen, om uiteindelijk toch het einddoel te bereiken.

_Als God ons Christus gegeven heeft,_ zegt Sint Paulus, _hoe zou Hij ons dan te samen met Hem niet alles geven?_ Met andere woorden: als Hij ons het meerdere heeft geschonken, zijn eigen Zoon, zou Hij ons dan het mindere (al de rest) niet gunnen? En dat terwijl Hij louter liefde is?

Wij leven Hem onwaardig als wij kleinmoedig zijn; wij verspillen de mooiste kansen door onze wantrouwende, achterdochtige en vreesachtige houding.

_Wie van u kan door zijn zorgen één el toevoegen aan zijn levensweg?_

Vragen wij de goede Meester iets van zijn lessen te mogen begrijpen over het vertrouwen, over de goedheid van God, over zijn steeds wakende voorzienigheid, en geloven wij in de zo ruime kansen die ons geboden worden tot heiligheid en tot hoge deugd.

Zijn kracht staat ons steeds ten dienste.
