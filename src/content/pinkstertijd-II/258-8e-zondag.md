---
path: /258
title: '258: 8e ZONDAG NA PINKSTEREN'
tag: pinkstertijd-2
content: ../styling.md
sortIndex: 258
---

## De rentmeester

In een parabel, gericht tot zijn apostelen, maar op ieder van ons toepasselijk, wijst Christus op de toeleg en de ijver die nodig zijn om te kunnen binnentreden in het rijk van God. Lijken wij niet heel veel op de onrechtvaardige rentmeester?

1\. Het klinkt aanvankelijk nogal vreemd als de onrechtvaardige rentmeester wordt geprezen. En dit lijkt toch wel het hoogtepunt te zijn van het verhaal en is ook uitdrukkelijk door Christus bedoeld. Maar... de rentmeester wordt niet om zijn _onrechtvaardigheid_ geprezen! Want hoe lag het geval?

De man, in dienst van een rijk heer (laten we zeggen een oliemagnaat of een industrieel), wordt achter zijn rug om, aangeklaagd bij zijn patroon dat hij niet eerlijk is, dat hij kapitalen heeft verduisterd. Hoewel men met dergelijke praktijken nogal ver kan gaan zoals de recente geschiedenis bewijst, is toch op den duur geen enkel vermogen daartegen opgewassen. Waar niet met overleg beheerd wordt, gaat ieder fortuin ten gronde.

De rentmeester wordt geroepen! _Wat hoor ik toch?_ is de beschuldigende vraag. _Geef mij eens een uitvoerig rapport, want zo kan het niet langer._ Hij is al ontslagen vóór hij zelf een woord heeft kunnen inbrengen.

En in plaats van valse staten op te maken, zodat het voor een niet al te ervaren accountant kloppen kan, gaat hij vriendschap zoeken bij de klanten. Hij verlaagt op papier de kwantiteit van de hun reeds geleverde goederen, met een nogal beduidend procent, zodat de nog niet betaalde rekeningen pro rato lager zijn. De cliënten zien met dankbaarheid op hun weldoener neer...; begrijpelijk, al doorzien zij het niet goed. Het is echter in hun voordeel... dat is genoeg. Maar de berekening van de rentmeester (slim als hij was) kwam hierop neer: ik ken de preciese stand van zaken; als ik straks op straat sta, kan niemand van de zo vriendelijk geholpen _klanten_ mij een _voorlopige betrekking_ weigeren. Ik zou immers te veel kunnen vertellen...

En de heer prees de onrechtvaardige rentmeester. Want hij had nagedacht, hij had iets gevonden en iets gedaan om zich in veiligheid te stellen. En wij wat doen wij voor het hemelrijk? Ontlopen we de grote gevaren en vooral het éne grote gevaar? Want dat is de les van de parabel: _de kinderen van deze wereld behartigen hun belangen met meer overleg dan de kinderen van het licht_. (Luk. 16:1-9) De zaak van ons eeuwig heil is het waard dat wij er over nadenken en nagaan of onze levenswijze wel veilig is en juist. Hoe is het met _ons gebed en onze naastenliefde?_

2\. _Maakt u vrienden door de ongerechte mammon, opdat wanneer hij u komt te ontvallen, zij u mogen opnemen in de eeuwige tenten._

De rentmeester maakte eigenlijk geen vrienden met zijn geld, maar met het geld van zijn patroon. Het lag voor de hand bij geheel deze verduisteringsaffaire de mammon de _ongerechte_ of _de onrechtvaardige_ mammon te noemen. Maar de betekenis is vermoedelijk een andere. Volgens de Griekse tekst is er waarschijnlijk sprake van de _waardeloze_, de _onbelangrijke_, de _onbruikbare_ mammon. Al deze betekenissen laat het Griekse woord toe.

En de les van Jezus is dan deze: _maakt u vrienden voor de eeuwigheid_, dat wil zeggen, doet goede werken, _ook met dingen die op zich voor de eeuwigheid geen waarde hebben_.

Men kan de hemel niet kopen met geld, maar wel met het geven van aalmoezen; men kan wel goede werken steunen, men kan meehelpen met het bouwen van kerken, men kan ook rechtvaardig en ter ere Gods geld beheren en zaken doen. Zo is de _waardeloze mammon_ een middel om zeer christelijk te leven. Maar zo zijn _alle_ goederen, _alle_ talenten, _alle_ vermogens tot werktuigen van _eeuwig heil_. Wij ontvingen deze om ze aan te wenden tot Gods eer en glorie.

_O goddelijke Leraar die ons uw voorbeeld en uw leer gebracht hebt, leer ons hier op aarde te leven voor uw eer. Help mij niet het geld, niet de eer, of wat dan ook te zoeken om het te bezitten en er in op te gaan, maar om het aan te wenden voor de uitbreiding van uw rijk, om zelf te leven zoals Gij het van mij vraagt, in dankbaarheid, in onthechting en in liefde. Amen._
