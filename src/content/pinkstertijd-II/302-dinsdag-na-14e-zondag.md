---
path: /302
title: '302: DINSDAG NA DE 14e ZONDAG'
tag: pinkstertijd-2
content: ../styling.md
sortIndex: 302
---

## Godsvertrouwen II

_Weest dus niet bezorgd en zegt niet: wat zullen we eten of wat zullen we drinken of waarmee zullen we ons kleden? Hiernaar toch vragen de heidenen; uw hemelse Vader weet dat gij dit allemaal nodig hebt._

Zo spreekt Christus in het evangelie uit de mis van verleden zondag.

1\. De Meester wil een verschil zien tussen ons en de heidenen. Het is begrijpelijk dat zij die niet aan een God en aan geen hiernamaals geloven, vol zijn van aardse dingen. Zij gaan op in allerlei verlangens, hartstochten en begeerten; de grenzen van hun gedachten omsluiten nauwkeurig alle binnen-wereldlijke waarden. Met de toename van hun bezit, hun eer en hun genoegen stijgt en daalt hun geluk.

Nu is het vrij moeilijk, ook al is men christen en goed christen, zijn geluk niet in de eerste plaats van tijdelijke en zelfs stoffelijke waarden afhankelijk te doen zijn. Maar de Meester geeft ons toch het principe in handen. Hij wijst ons naar iets dat ver boven deze dingen uitgaat.

Sint Paulus schrijft aan zijn Korinthiërs dat hij hun verlangen naar allerlei hoge gunsten en gaven (om wonderen te mogen doen, leraar te zijn, te mogen besturen en andere) zeer wel begrijpt. Maar hij wil hun iets beters leren. _Gij hunkert naar de hoogste gaven?_ vraagt hij hun. _Welnu ik wijs u een weg die nog veel hoger ligt._ En dan spreekt hij als in vervoering over de eigenschappen van de liefde en besluit met zijn machtige oproep: _jaagt de liefde na!_ (1 Kor. 12-14)

Jezus wil ons boven dit aardse verheffen. Hij weet zeer goed dat wij mensen met ziel en lichaam, ook het stoffelijke niet kunnen missen. _Uw Vader weet dat gij dit alles nodig hebt._

Maar wij drukken ons zelf neer, wij maken het leven klein, benauwend en somber, als wij niet boven het stoffelijke weten uit te stijgen. Ons past de vrijheid van de geest, die in de waarheid wordt gevonden. De waarheid is dat God ons liefheeft en ons bestemt voor een eeuwig geluk. Dit moet ons herhaaldelijk voor de geest staan; het is een voorrecht voor ons dat wij aan God en aan de hemel _mogen_ denken. Wij weten immers dat wij als mensen die door Jezus Christus zijn gered, ook door de zorg voor het stoffelijke en tijdelijke hier op aarde, de hemel voorbereiden.

Wij leven naar de hemel toe; wij trekken door ons genadeleven, door onze deelname in het leven van God, de hemel aan; wij zijn bezig met Gods hulp dat hemelse leven reeds nu iedere dag in ons te ontwikkelen.

Over ons heen schijnt de zon van Gods liefde en het bewustzijn van de verlossing moet de onredelijke angsten en alle onechte schuldgevoelens uit ons wegnemen. Wij zijn bevrijd en wij leven met immens grote idealen. Dat is Gods geschenk, daarin bewijst Hij ons zijn liefde.

2\. _Maar zoekt eerst het rijk Gods en zijn gerechtigheid en dit alles zal u worden geschonken als toegift._

Uit deze vermaning van Jezus om _eerst_, dat wil zeggen: _in de eerste plaats_ Gods rijk te zoeken, blijkt dat wij ook het andere mogen zoeken.

De hemel echter, het rijk Gods in ons en het rijk van God na dit leven, een geschenk van Gods mildheid, is zó belangrijk dat al de rest slechts toegift is. Maar de toegift is een waarde op zich. De Meester wil ons duidelijk de juiste verhoudingen leren: eerst het rijk Gods en dan het rijk van de aarde. Eerst komt het eigenlijke geschenk, het grote bewijs van zijn liefde voor de mensen, dan pas in waarde al het overige.

Daarom wil Hij ook niet, dat wij altijd in onrust zullen zijn over de toekomst. Ook dan zal God met ons zijn zoals in het verleden. Maar laten wij het _heden_ uit zijn hand aanvaarden en dat beleven, genieten en waarderen; Hem daarvoor danken en prijzen. Straks komt de toekomst, waarin _Hij_ weer naast ons zal staan.

_De dag van morgen zal bezorgd zijn voor zichzelf; iedere dag heeft genoeg aan zijn eigen leed._ Als wij het mogelijke leed van de toekomst nu al breed gaan uitmeten en er ons over verontrusten en het nu al dragen als een zware last... dan wordt het leven veel te zwaar. Dat is Gods wil en zijn bedoeling niet.

_O Jezus, leer mij eindelijk eens op U te vertrouwen. Ik weet dat Gij mijn leven in handen hebt, Gij die alles voor mij hebt gedaan en hebt geleden. Help mij, niet zo benauwend eng aan mijzelf, aan het aardse alleen te denken, maar in liefde en overgave mij te verheugen om uw altijddurende tegenwoordigheid en uw altijd aanwezige liefdevolle hulp. Amen._
