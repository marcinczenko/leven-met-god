---
path: /275
title: '275: WOENSDAG NA DE 10e ZONDAG'
tag: pinkstertijd-2
content: ../styling.md
sortIndex: 275
---

## Gerechtvaardigd naar huis

Wie tot God nadert in gebed, in berouw of in liefde, mag vóór alles bedenken dat Jezus ons gezegd heeft hoe de tollenaar gerechtvaardigd naar huis ging door zijn nederigheid.

_Maar de tollenaar,_ zo vertelt Christus in de parabel van zondag, _bleef op een afstand, en durfde zelfs zijn ogen niet ten hemel heffen; hij sloeg zich op de borst en sprak: "God, wees mij, zondaar, genadig." Ik zeg U, deze ging gerechtvaardigd naar huis._ (Luk. 18:9-14)

1\. Er ligt iets vreemds in het feit, dat wij min of meer de neiging bezitten, het grote, het alles-overtreffende, het krachtige te willen (wat zeer moeilijk is) en het bescheidene, eenvoudige, gewone plegen te versmaden. Toch ligt in dit laatste gewoonlijk meer deugd en zedelijke schoonheid.

Christus heeft ons in alles de nederigheid voorgehouden.

_Het wezen van de christelijke wijsheid,_ zegt Paus Leo de Grote, _bestaat niet in omslachtige woorden of in spitsvondige betogen, ook niet in het streven naar roem en eer, maar in echte en in vrijwillige nederigheid, zoals de Heer Jezus Christus deze van de moederschoot tot aan zijn dood op het kruis, in plaats van iedere sterkte heeft verkozen en gepredikt._

Dit is de grote les van de parabel uit het evangelie: dat wij behoren te streven naar nederigheid. Alle hoogmoed en hoge dunk van zichzelf drijft Gods genade van ons weg.

Nu is nederigheid in de praktijk een zeer moeilijke deugd. Des te meer hebben wij het voorbeeld van Jezus nodig. Hij heeft er ons op gewezen dat Hij ons met dit voorbeeld steunen wil. _Gij noemt Mij Meester en Heer, en gij zegt het terecht, want dat ben Ik. Wanneer dus Ik, de Heer en de Meester, u de voeten was, dan moet gij elkander de voeten wassen. Want Ik heb u een voorbeeld gegeven, opdat ook gij zoudt doen, zoals Ik u heb gedaan._ (Joh. 13:13-15) Zo spreken zijn geboorte, zijn uiterst eenvoudige levenswijze, zijn diep vernederend lijden, zijn dood op het kruis, voor ons allen een duidelijke taal.

2\. _Want wie zich verheft, zal vernederd, en wie zich vernedert, zal verheven worden._

Steeds weer is het voorbeeld van Jezus Christus voor ons de beste les. Maar zijn voorbeeld kan geen les zijn, als wij geen zorgvuldige en langdurige aandacht voor dat voorbeeld over hebben. God vraagt ook hier onze medewerking. Hij doet ongetwijfeld het voornaamste: in onze schepping, in onze verlossing en in onze heiliging. Maar zodra wij met Hem kunnen medewerken door verstand en wil, wordt die medewerking in zijn werking opgenomen. Hij wacht soms met zijn werking totdat onze medewerking gereed is om te beginnen. _Wij streven naar het hoge: laten wij het kleine begrijpen en wij zullen groot zijn! Wilt gij de verhevenheid van God begrijpen? Begrijp eerst de nederigheid van God. Gewaardig u ootmoedig te zijn omwille van uzelf, omdat God zich gewaardigd heeft, ootmoedig te zijn juist omwille van u, niet omwille van Hem zelf._ (August.)

Voor ons is het een dagelijkse oefening. De nietigheid van de hostie, het offer van Christus op het altaar, zijn ons dagelijks uitgangspunt voor de nederigheid. De omgang met de mensen, die soms zo hooghartig kunnen zijn, zo vol onbegrip, zo zonder de minste toenadering of souplesse, geeft ons gelegenheid in overvloed tot zachtheid, zelfbeheersing, beleefdheid (ondanks alles), dus tot nederigheid.

Als wij wachten op de nederigheid van anderen om dan zelf ook bescheiden te zijn tegenover hen, zullen wij wel nooit nederig worden.

_De gehele overwinning van de Verlosser, die satan en de wereld bedwong, had haar begin en einde in de nederigheid._ (Leo de Grote)

_O Jezus, geef mij de kracht steeds weer in te gaan op uw zo vriendelijk en uitnodigend woord: "leert van Mij omdat Ik zacht en nederig van hart ben en gij zult rust vinden voor uw zielen." (Matt. 11:29)_  
_Het kost mij haast overmatige inspanning te zwijgen, te doen alsof ik niets zie, als de mensen zo ondoordacht, zo onbeschaafd en soms zo liefdeloos zijn. Maar ik weet dat alleen de nederigheid U behaagt en dat de nederigheid het begin is van ware Christusnavolging. Geef mij het verlangen en de kracht ter liefde van U al mijn hoogmoed voor U te offeren. Amen._
