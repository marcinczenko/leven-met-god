---
path: /293
title: '293: 13e ZONDAG NA PINKSTEREN'
tag: pinkstertijd-2
content: ../styling.md
sortIndex: 293
---

## Jezus, Meester, ontferm U over ons

Wij zijn soms geneigd te menen dat _het vrij goed met ons gaat_ - vooral als wij onszelf vergelijken met onze omgeving, waar zoveel zwakkere zusters en broeders rondwandelen. Dan weer denken we dat er aan ons toch maar weinig eer voor Gqd valt te behalen; we zullen wel eeuwig blijven zoals we zijn en met min of meer gelatenheid berusten we daar maar in. _We behoren bij een minder soort_, met weinig smaak voor het geestelijk leven, zo menen we.

In beide gevallen zetten wij de deur wagenwijd open voor rasechte middelmatigheid, oppervlakkigheid en lauwheid.

1\. De heilige Geest roept ons op uit die toestand van doffe berusting en (min of meer bewuste) moedeloosheid.

Zeker, de ontmoeting van Jezus met de tien melaatsen is een krachtige verwijzing naar onze eigen melaatsheid; dat allereerst. Maar die verwijzing, die waarschuwing (dat wij melaats zijn) is ook broodnodig.

_Toen Hij zeker dorp binnenging, kwamen Hem tien melaatsen tegemoet._

Dat is ons dorp, dat is mijn straat, waar Jezus mij tegemoet komt, mij - even melaats als vele anderen, misschien erger dan die anderen.

Het was een afschuwelijke ziekte, de melaatsheid! Waarom genas "de Meester" juist dat soort ziekte? Hij geneest doven en stommen, Hij drijft duivels uit, Hij wekt doden op. Waarom dat alles?

Zijn evangelie is historie, maar het is ook beeld. Het projecteert, het doet ons iets zien achter datgene wat daar gebeurt; het doet ons iemand anders ontwaren achter de mensen, aan wie Jezus barmhartigheid bewijst. Die iemand anders dat zijn wij, dat ben ik.

Het doet doven weer luisteren naar het woord van God (en het gretig aanhoren); Hij laat de moderne stommen weer woorden van liefde spreken door de naaste heen tot God; Hij drijft ook vandaag nog duivels uit (wat zijn er velen bezeten!); Hij wekt met eindeloze liefde weer doden op en maakt ze opnieuw tot kind van God, Hij hergeeft het goddelijk leven (onvermoeid, en een oneindig aantal keren).

In het evangelie van vandaag geneest Hij melaatsen. Het was een onwaardeerbare weldaad van deze ziekte verlost te worden en... _wonderbaarlijk_ te genezen.

Wie tobt niet met de melaatsheid van zijn ziel? Zonde en nog eens zonde; vele zielen moeten wel voor God afzichtelijke gedaanten hebben aangenomen door die afschuwelijke ziekte.

De melaatsheid was een gevreesde ziekte. Gevreesde ziekte? Dat is het verschil tussen de melaatsheid van toen, die het lichaam levend tot ontbinding bracht en de geestelijke melaatsheid van vandaag: toen huiverde men, en nu aanvaardt men de ziekte haast achteloos, ze wordt zelfs vaak bevorderd en versterkt, ze wordt niet meer geweerd.

2\. Huiver voor de zonde, verlangen naar reinheid, dat is het begin van iedere opgang naar boven. Mochten wij die tenminste weer bezitten!

De heilige Geest wil ons nederigheid leren, dat wil zeggen, het nederig erkennen van onze grote zondigheid. Maar wie daarbij blijft staan, heeft nog geen contact met Christus. Niet dáárom alleen komt Hij ons, de melaatsen, tegemoet, doch opdat wij zouden roepen: _Jezus, Meester, ontferm U over ons!_ Met vertrouwen mogen wij ons richten tot Hem die de goedheid zelve is en die wacht op ons gebed om ons te verhoren en te genezen. Nederigheid en vertrouwen. Beide zijn ze onmisbare deugden. Ze beantwoorden volkomen aan de werkelijke toestand, waarin wij leven; zij zijn beide een eerbetuiging aan de oneindig heilige God.

_Jezus, Meester, ontferm U over ons!_

_Doe mij zien, Heer, hoe arm ik ben, hoe diep ellendig. Laat mij begrijpen (wil mij onderrichten door uw wijsheid), zodat ik ga inzien, dat ik zeer zondig ben en zeer melaats. Maar laat mij om Gods wil daarin niet berusten. Ik ben niet beter dan de anderen; ik heb integendeel in het verleden veel goede kansen laten gaan, veel gaven heb ik onbenut gelaten. Ik kreeg meer dan vele anderen, terwijl ik minder heb tot stand gebracht. Ik wil mijn zwakheid zien, mijn zonden wil ik weer erkennen, maar tegelijk met een groot vertrouwen bidden om uw hulp. Geef mij een diep berouw en een afschuw van alle kwaad._  
_Dit is de les, die jarenlange ervaring mij wel heeft geleerd: Gij doet het, Heer: Gij alleen reinigt, Gij verlicht, Gij geeft de ware heiligheid._  
_Wil tot uw eer ook in mij de wonderen voltrekken van uw almacht en uw liefde. Amen._
