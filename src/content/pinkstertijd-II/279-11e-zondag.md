---
path: /279
title: '279: 11e ZONDAG NA PINKSTEREN'
tag: pinkstertijd-2
content: ../styling.md
sortIndex: 279
---

## De macht van Christus

Als inleiding op een zeer ernstig betoog over onze toekomstige verrijzenis verhaalt Paulus in het epistel van vandaag de verschillende verschijningen van de verrezen Christus...

1\. De waarde van het evangelie, de waarde dus van ons heilig geloof is onaantastbaar. _Broeders, ik herinner u aan het evangelie, dat ik u heb gepreekt, dat gij ook hebt aangenomen, waarop gij gegrondvest zijt en waardoor gij zult worden gered, zo gij vasthoudt aan de zin, waarin ik het u heb verkondigd..._ (1 Kor. 15:1-2)

Wij hebben tot ons groot geluk het evangelie ontvangen door Gods goedheid; wij geloven daarin, dat wil zeggen, ook wij hebben het aangenomen. _Het is de leidraad voor ons leven; wij zullen daardoor worden gered als wij vasthouden aan zijn ware, zijn eigenlijke zin._

Het middelpunt van dat evangelie is Jezus Christus. _Hij is voor ons gestorven volgens de schriften, Hij is begraven, de derde dag is Hij verrezen volgens de schriften._ (1 Kor. 15:4) Dat is het begin van ons heil: Hij is gekomen; Hij heeft geleden en Hij is gestorven; Hij is begraven en verrezen, zoals van Hem voorspeld was.

Met zijn verrijzenis bevestigde Hij meer dan met welk wonder ook dat Hij te voren gedaan had, de waarheid van zijn goddelijke zending.

_Zijn evangelie is dus waarheid: het is goddelijke waarheid. De Meester van Nazareth verkondigt de weg van het heil en er is geen andere weg._ Alle andere wegen en zijpaden lopen dood of zij komen vroeg of laat uit op de weg van Christus.

Hij is verrezen en Hij bevestigt daarmee alles wat Hij heeft gezegd en heeft gedaan: de verrijzenis is het goddelijk zegel op Christus' woorden en daden. _Hij is verschenen aan Kefas, daarna aan de twaalf; vervolgens is Hij verschenen aan meer dan vijfhonderd broeders tegelijk, waarvan de meesten thans nog leven... Daarna is Hij verschenen aan alle apostelen; het laatst van allen verscheen Hij aan mij..._ Er is dus geen twijfel mogelijk. De Meester heeft zijn verrijzenis telkens weer bevestigd door aan zo velen van zijn volgelingen te verschijnen opdat zij zouden weten dat Hij leeft.

2\. Hij verscheen ook aan Paulus. Maar Paulus noemt zich de mislukkeling. Hij komt naar zijn gevoelen ver achteraan als er sprake is van apostelen. Hij heeft z√≥ veel misdaan, meent hij. Nederigheid, een geringe dunk hebben van zichzelf, is nog altijd fundament van alle ware grootheid.

_Ja waarlijk, ik ben de allerminste van de apostelen, ik ben niet waardig apostel te worden genoemd, omdat ik Gods Kerk vervolgd heb..._

Elders herhaalt hij de zelfbeschuldiging en zegt dat hij, ondanks alles, door God gezegend werd en zelfs uitverkoren... _hoewel ik toch vroeger een godslasteraar was, een vervolger en geweldenaar. Maar, omdat ik het in ongeloof onwetend deed, vond ik ontferming..._ (1 Tim. 1:13) Het is onze grote troost. God laat allerlei zonde toe, opdat wij tot oprechte nederigheid zouden komen en tot het inzicht, dat wij uit onszelf niets vermogen. Christus is voor ons gestorven: Hij is verrezen en verschenen, het valt niet te loochenen. En toch komt het ware geloof, de overgave aan de waarheid, alleen door Gods goedheid, het geloof is _zijn_ gave. Wanneer wij zondigen, is het altijd min of meer als bij Sint Paulus: _in ongeloof en onwetend_. Als God ons trekt en wij een diep geloof bezitten, als wij weten, werkelijk _weten_, hoe goed Hij is, wordt de zonde haast onmogelijk. _Wie uit God is geboren, bedrijft geen zonde, want zijn zaad (Gods genade, het delen in de goddelijke natuur) is in hem; hij kan zelfs niet zondigen, omdat hij uit God is geboren._ (1 Joh. 3:9)

Paulus vervolledigt zijn gedachten met de woorden: _Christus Jezus is in de wereld gekomen om de zondaars te redden... Ik ben de grootste onder hen._ (1 Tim. 1:15) _Maar daarom juist heb ik ontferming gevonden, opdat Jezus Christus aan mij, de grootste (zondaar), zijn volle lankmoedigheid zou tonen, __als voorbeeld voor hen, die in Hem zullen geloven tot eeuwig leven__._ (1 Tim. 1:16)

Gods goedheid kan alles herstellen en zij herstelt ook alles; zij doet zelfs meer dan dat, zij _roept ons op tot ware heiligheid, tot innige vereniging met Hem, die de oorsprong is van alle reinheid, alle ware grootheid en van alle geluk_.

_Door Gods genade ben ik wat ik ben en de genade die Hij mij schonk is niet ijdel geweest._ (1 Kor. 15:10) God heeft gezegevierd over de zwakheid van Paulus en hem groot gemaakt. Hij heeft hem een vruchtbaar apostolaat gegeven en de heiligheid, die hem met God verenigde. Tot het einde der tijden zal Paulus blijven: _een voorbeeld voor de zondaars, opdat zij de moed niet verliezen; een voorbeeld voor alle apostolische werkers, opdat zij weten waaraan alle succes te danken is; een licht voor allen die de heiligheid zoeken, opdat zij niet vergeten dat nederigheid daarvan de grondslag moet zijn._

_O Jezus, help mij om aan uw vele genaden van geloof, liefde en nederigheid te beantwoorden. Amen._
