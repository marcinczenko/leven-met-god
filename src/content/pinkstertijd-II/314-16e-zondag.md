---
path: /314
title: '314: 16e ZONDAG NA PINKSTEREN'
tag: pinkstertijd-2
content: ../styling.md
sortIndex: 314
---

## Nederigheid III

De grote Leraar van alle deugd en van alle ware menselijke volmaaktheid heeft ons zeer duidelijk geleerd hoe wij de nederigheid moeten beoefenen. Wij zien de nederigheid voortdurend in zijn eigen leven.

1\. Wie veel over Christus leest en nadenkt, vooral over Hem nadenkt, zal aanhoudend dat zo welsprekend _voorbeeld_ van nederigheid ontmoeten en zich dus gaan afvragen: hoe kom ik zelf toch ooit tot nederigheid?

Liefde voor de Meester voert met Gods genade als vanzelf tot navolging. Wie veel met Christus bezig is, wie Hem werkelijk liefheeft, zal Hem ook navolgen en zal gaarne en dikwijls bidden om, naar zijn onvolprezen voorbeeld, ook nederig te mogen worden.

Ook zijn _leer_, zijn woorden over deze deugd zijn overtuigend. Als Meester in het onderricht stelt Jezus de beoefening van deze deugd vaak tastbaar en zeer aanschouwelijk voor. Iedereen zal het begrijpen, hoe diepzinnig de waarheid en de wijsheid ook is, die achter het tastbare beeld verscholen ligt.

_...Daar Hij opmerkte dat de gasten zich de beste plaatsen hadden uitgezocht (het gebeurde bij gelegenheid van een maaltijd in het huis van een zeer voornaam farizeeër), sprak Hij hun in een gelijkenis toe. "Wanneer gij door iemand op een bruiloft zijt uitgenodigd, ga dan niet op de beste plaats zitten. Want misschien is er iemand door hem uitgenodigd die voornamer is dan gij. Dan zou hij die u en hem heeft genodigd, u kunnen zeggen: maak plaats voor hem. En gij zoudt dan vol schaamte de minste plaats moeten innemen. Maar wanneer gij genodigd zijt, ga dan op de minste plaats zitten, opdat uw gastheer u zegt als hij komt: vriend ga hoger op. Dat zal een eer voor u zijn in het oog van al de disgenoten. Want wie zich verheft zal vernederd, en wie zich vernedert zal verheven worden."_ (Luk. 14:7-11) (Evangelie uit de mis)

De Meester geeft hier een les van bescheidenheid. Een zekere terughoudendheid, een bepaalde mate van reserve is nodig uit respect tegenover anderen. Anders wordt de samenleving uiterst moeilijk en voelen anderen zich door onze opdringerigheid gekwetst. Wij zijn daar zelf (het zou schrikbarend erg kunnen zijn) de eerste dupe van.

Maar die bescheidenheid is geen kwestie van methode alleen, van _men moet zo wel doen of men heeft geen leven_; het gaat wel iets dieper. Hier spreekt de waarachtige eerbied voor de anderen mee, het respect voor medemensen, de gaarne betuigde hoogachting. En deze heeft op haar beurt onze werkelijke bescheidenheid nodig, als ook het nederig oordeel over onszelf - wat een stuk onmisbare innerlijke beschaving is. _Wanneer gij genodigd zijt, ga dan op de minste plaats zitten._

Hoe komen wij tot dat bescheiden oordeel over onszelf? Laten we allereerst vaststellen dat ons oordeel over onze eigen waarde dikwijls vals is. Er sluipt in dit oordeel ongemerkt en o zo gemakkelijk hoogmoed binnen. Wij vijzelen de zaken op. Onze talenten zijn vaak niet zó geweldig, onze prestaties niet zó verbluffend, als onze zelfzucht, onze soms belachelijke ijdelheid ons wel doen geloven. Vaak ontsiert een infantiele ijdelheid mannen en vrouwen van groot talent. Soms gaat dat alles nog verder en leeft er in velen door volslagen gemis aan elementaire zelfkennis echte trots. Daardoor stellen zij zich inwendig boven anderen. Dat openbaart zich ongewild ook uitwendig. Zij verwekken aanvankelijk lachlust, dan afkeer en verbittering.

2\. Ook _het oordeel van anderen_ over ons is vaak onjuist. De vleiende dingen die zij menen ons te moeten zeggen zijn soms zo overdreven. Wat zij werkelijk over ons denken, krijgen wij niet te horen. En zelfs als zij het zouden zeggen... zouden wij dan in staat zijn die waarheid te verduren? Zouden wij ons niet afkeren met een "ik zie wel dat je me helemaal niet begrijpt"?

_Gods oordeel_ is juist. Ook zijn oordeel over ons. Hoe leren wij dat kennen? Door gebed door bezinning, door verlangen naar nederigheid en door het verlangen onszelf in het gebed te mogen leren kennen zoals wij werkelijk zijn.

De dagelijkse oefening in bescheidenheid brengt ons aanzienlijk verder in deze richting. Zij maakt ons sympathiek bij anderen, zij maakt ons inwendig gelukkig en dàn gaat langzamerhand voor ons een licht op over de diepzinnige woorden van Jezus: wie zich verheft, zal vernederd worden, wie zich vernedert zal verheven worden. Want dat is waar, en vooral in onze verhouding tegenover God.

_Jezus zachtmoedig en nederig van hart, maak mijn hart gelijkvormig aan uw Hart._
