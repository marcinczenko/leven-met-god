---
path: /280
title: '280: MAANDAG NA DE 11e ZONDAG'
tag: pinkstertijd-2
content: ../styling.md
sortIndex: 280
---

## Hij is ons voorbeeld

Geen abstracte theorieën, geen mooie plannen, geen welluidende woorden; hoe verdedigbaar, ja, zelfs hoe nodig deze dingen alle ook mogen zijn op de hun toekomende plaats, maar het tastbare voorbeeld, een persoon; een mens voert ons mee en maakt ons nieuw.

Deze waarheid geldt ook in onze christelijke opvatting, in onze praktijk van deugdzaam leven. Geloof toch niet in mooie gebeden, in fraaie geestelijke boeken, geloof in Jezus Christus. _Hij alleen_ geeft u de zaligheid, het eeuwig leven; _Hij alleen_ ook geeft u de heiligheid.

1\. Nu zijn mooie gebeden en fraaie verhandelingen toch wel eens nodig; zij binden en boeien onze aandacht, zij zetten ons op weg; ze zijn wel eens - de vergelijking is van Augustinus - als de naald, die de draad binnenhaalt. Het kunnen dus prachtige werktuigen zijn. Doch ze zijn eenvoudig niet te vergelijken bij het tastbaar voorbeeld en de diepe inwendige werking van de Meester zelf. _Het verlossingswerk,_ zo zegt Paus Leo de Grote, _vormt het richtsnoer van onze levenswandel._ Alles in het evangelie, alles in het leven van Jezus, alles, wat op zijn werk als Verlosser en Redder betrekking heeft, spreekt een taal van vermaning, van liefde en van troost.

_Zijn gehele aardse leven was een onderrichting voor ons._ (Sint Augustinus) _Zoek geen andere weg om te bewandelen, dan die welke Hij zelf bewandeld heeft. Hij lijkt wel is waar ruw, maar is juist de veilige weg. Een andere biedt wellicht genietingen, maar is daarom ook omringd door rovers._ (S. Aug.)

Als de heiligen zo spreken, is het de moeite waard te luisteren. Wij moeten niet te snel menen, dat wij volleerd zijn in levenswijsheid. Eenvoud is zoveel waard als wij onderricht willen worden en tot ware wijsheid willen geraken. Onze eigenwijsheid staat ons meer in de weg, dan wij vermoeden.

De heiligen vinden in Jezus het voorbeeld bij uitstek, de eigenlijke, de enige _waarheid_, de _kracht_, die als geen andere genezing schenkt. _Welke hoogmoed kan nog genezen worden als de deemoed van de Zoon Gods haar niet geneest? Welke hebzucht zou nog genezen, als de armoede van de Zoon Gods haar niet geneest? Welke opvliegendheid kan genezen worden, als het geduld van de Zoon van God het niet doet? Welke liefdeloosheid kan genezen worden, als de liefde van de Zoon Gods die niet geneest?_ (S. Aug.)

2\. Maar u vraagt: wat zal ik dan doen?

Het is kwestie van ingekeerdheid, dat wil zeggen: laat zijn lessen in u dóórdringen, geloof en luister! _Zo iemand mijn volgeling wil zijn, dan moet hij zichzelf verloochenen, zijn kruis opnemen en mij volgen._ (Matt. 16:24)

Wij zouden mogen zeggen: dit is het eerste. Heb er iets voor over. Hij vraagt geen schrikwekkende dingen, geen vreselijke pijnen. Degenen, van wie dat gevraagd wordt, zijn uitzonderingen in het leven; en als zij vertrouwd zijn met Hem, vinden zij vaak het licht in de schaduw van het kruis en de vreugde in het lijden. Zo was het met Sint Paulus: _ik vloei over van vreugde temidden van mijn kwellingen_.

Maar Hij vraagt wel eens de bereidheid iets voor Hem te doen, te dragen of te laten. Dus: een (lichte) deelname aan zijn kruis.

Denk niet, dat u in enkele dagen (of jaren) volmaakt zult zijn. Het is een levenstaak. Maar, stap voor stap de Meester volgen, voert tot (een voorlopig) ongekende hoogte.

Blijdschap, vertrouwen en... niet weigeren, als Hij een verzoek doet. Zijn verzoek aan u is een kleine zelfoverwinning; het _eerbiedig_ bidden; het _rustig_ handelen; het _welwillend_ luisteren; het _vriendelijk_ kijken. Wat Hij van u vraagt is misschien _een goed woord_, dat gij zoudt willen verzwijgen; _de glimlach_ aan een verdrietig mens; een _dankbetuiging_ voor een kleine dienst.

_O Jezus, leer mij naar U luisteren en iedere dag één stap tot U nader treden. Trek mij door uw schoonheid, uw goedheid, door uw goddelijke onweerstaanbare kracht. Amen._
