---
path: /319
title: '319: VRIJDAG NA DE 16e ZONDAG'
tag: pinkstertijd-2
content: ../styling.md
sortIndex: 319
---

## Kind van God I

Als er iets is wat ons op een biezondere wijze aanspreekt in onze verhouding tot God is het stellig wel dat wij zijn kinderen mogen zijn.

1\. _Ziet eens,_ schrijft Sint Jan, _welke een liefde de Vader ons bewezen heeft, dat wij kinderen van God heten en het (in waarheid) ook zijn._ (1 Joh. 3:1)

Dit kindschap ligt ten grondslag aan geheel de geest van het nieuwe testament. Het is dus onjuist, als men deze grondslag verwaarloost en een houding tot God ontwerpt of huldigt voor zichzelf en anderen, die deze liefde volkomen of grotendeels uitsluit.

Misschien ligt het wel meer voor de hand om zich de verhouding tot God voor te stellen als een verhouding van schepsel tot Schepper zonder meer en daarnaar te leven. Niet, dat wij deze relatie ooit geheel kunnen vernietigen of volkomen wegdenken. Zij speelt immers zo gemakkelijk mee in de zo frequente gevoelens van ontzag, vrees, angst, huiver, eerbied. De diepe onderwerping aan Gods oneindige grootheid en majesteit, de vrees voor de zonde, de vrees voor de eeuwige verwerping, zijn elementen die niet verdwijnen zullen uit de algemeen christelijke geloofsleer en geloofsbeleving. Het zijn volkomen authentieke religieuze ervaringen.

Wat Christus ons echter vooral kwam openbaren was wel de vaderlijke goedheid van God, zijn liefde, zijn voorzienigheid, zijn zorg en zijn tederheid. Nu is het niet genoeg dit in beginsel te aanvaarden. Het is hoogst belangrijk dat wij proberen onze geest naar die geest te vormen en te leren in waarheid en in werkelijkheid als kind van God te leven.

Wij zijn door de verlossing verheven tot de bovennatuurlijke staat; het gevolg van Christus' komst is niet alleen de uitdelging van de zonde maar vooral ons _kind-van-God-zijn_. Dit kindschap steunend op een innerlijke verandering in ons wezen, op de mededeling van Gods natuur aan onze ziel, brengt in onze betrekkingen met Hem die gevoelens van _kinderlijke liefde_ en _kinderlijk vertrouwen_ die naar Christus' bedoeling geheel ons inwendig leven dienen te beheersen en te vervullen.

2\. Zoals Christus ons als het voorbeeld bij uitstek werd gegeven voor al onze zedelijke gedragingen, zo is Hij dat ook in onze betrekkingen met God. Hij is Zoon van God, wij zijn Gods kinderen. Hij is het van nature, wij zijn het door bovennatuurlijke bevoorrechting.

_De Vader heeft Mij gezonden en Ik leef door de Vader..._ (Joh. 6:57) Nu is het kindschap zoals wij het kennen in onze menselijke natuur, zeker reeds een aanwijzing hoe wij van God volkomen afhankelijk behoren te zijn; hoezeer wij in alles op Hem mogen vertrouwen, hoe steeds onze liefde naar Hem mag uitgaan.

Het voorbeeld van het menselijk kind wordt vervolledigd, het wordt verheven door alles wat Christus zelf ons leert. Hij kende geen ander ideaal dan de wil van de Vader te mogen volbrengen: _Ik doe altijd wat Hem behaaglijk is._ (Joh. 8:28) Het ligt geheel in de lijn van Gods voorzienigheid, van de wijze waarop God ons heeft verlost dat wij trachten de kinderlijke gevoelens van Jezus Christus tegenover zijn Vader tot de onze te maken. Dat is het eigenlijk zegel dat Hij zelf drukt op heel het godsdienstig leven: kinderlijke afhankelijkheid, kinderlijk vertrouwen, kinderlijke eerbied en kinderlijke liefde.

Hij richt onze aandacht op God als _onze Vader die in de hemel_ is; _Uw Vader weet dat gij dat alles nodig hebt_, _Uw Vader die in het verborgen ziet, zal het u vergelden_. _Als iemand Mij liefheeft, zal ook mijn Vader hem beminnen en wij zullen komen en onze woonplaats bij hem nemen._

De Vader komt met Jezus en de heilige Geest in een sfeer van grote liefde en welwillendheid om zich in ons voorgoed te vestigen. Dit is de grondslag van onze christelijke verhouding tot God. Bidden wij in kinderlijk vertrouwen dat wij iedere dag dit kindschap mogen aanvaarden en beleven.
