---
path: /310
title: '310: WOENSDAG NA DE 15e ZONDAG'
tag: pinkstertijd-2
content: ../styling.md
sortIndex: 310
---

## Nicodemus I

Er was onder de farizeeën een man die Nicodemus heette, een overste van de Joden. In de nacht kwam hij bij Hem en sprak tot Hem: _Rabbi, wij weten dat Gij van Godswege als leraar zijt gekomen; want niemand kan de tekenen doen, die Gij verricht, zo God niet met Hem is._

1\. Was het uit vrees dat Nicodemus 's nachts bij de Meester kwam, uit vrees voor zijn naam, uit menselijk opzicht dus? Vermoedelijk wel, het was ook niet eenvoudig in die dagen zich, vooral als lid van het Sanhedrin, de Hoge Raad, openlijk op voet van vriendschap met Jezus van Nazareth te verklaren of zijn leer te volgen en dit eerlijk te bekennen op klaarlichte dag.

Maar hij gelooft; ...hij heeft moeilijkheden, en wordt duidelijk door de genade bewogen en getroffen. Hij ziet en zegt ook dat Jezus komt van God, met een goddelijke zending.

Christus wil Hem daarom verder brengen en Hem nader onderrichten: _voorwaar, voorwaar ik zeg u, als iemand niet opnieuw geboren wordt, kan hij het koninkrijk Gods niet aanschouwen_. Nicodemus begrijpt Hem niet en daarom geeft Jezus een verklaring van zijn eerste woorden: _als iemand niet geboren wordt uit water en Geest, kan hij niet ingaan in het koninkrijk Gods. Wat uit het vlees geboren is, is vlees, wat uit de Geest geboren is, is geest_.

Wat een reden voor ons om dankbaar te zijn voor ons doopsel. De grote stap is daarmee gezet. We zijn geboren en nu herboren uit het water en de heilige Geest en wat uit de Geest geboren is, is geest. Daarmede is het kindschap Gods verzekerd en zijn wij tempel van de heilige Geest.

Geroepen en geleid door de stem van God en door zijn genade, staan we, als wij volgzaam zijn, op de weg naar ware heiligheid.

Het is niet altijd eenvoudig de Geest te blijven volgen. Hij leeft soms zo ver en spreekt soms zo mysterieus. Toch is er iets in ons wat ons naar Hem toe drijft. _Wat uit de Geest geboren is, is geest._ We zijn aan Hem verwant; zelfs meer dan dat: we behoren Hem toe, we zijn zijn bezit. Wat rest ons dan, om steeds meer afgestemd te worden op zijn geluid, met Hem mee te gaan, ook al weten wij niet tot waar Hij ons voert? _De wind waait waar hij wil en ge hoort zijn geruis maar ge weet niet vanwaar hij komt en waarheen hij gaat; zó gaat het iedereen die uit de Geest geboren is._

O heilige Geest, leid ons langs uw heilige wegen; maak ons meer bevattelijk voor wat heilig en goddelijk is, voor alles wat is _van de heilige Geest_.

2\. Christus ging verder met zijn onderrichting en zegt onder andere in die nacht nog tot Nicodemus: _zoals Mozes de slang ophief in de woestijn, zo moet de Mensenzoon verheven worden, opdat ieder die in Hem gelooft, het eeuwig leven zou hebben_.

Het eeuwig leven is dus afhankelijk van ons geloof. Maar - zo werd onlangs verkondigd - _wij geloven al niet meer; Europa gelooft niet meer_.

De uitspraak is te absoluut: het geloofsleven laat zich niet registreren. Maar het is wel waar, dat wij te _weinig_ geloven, te _weinig_ opzien naar Christus met het vaste vertrouwen dat Hij ons redden zal? Wij behoren te bidden om meer geloof, om dieper geloof, om standvastiger geloof.

En dan volgt Christus' befaamde uitspraak over de liefde Gods: _want zozeer heeft God de wereld liefgehad, dat Hij zijn eniggeboren Zoon gegeven heeft, opdat allen die in Hem geloven niet verloren zouden gaan maar het eeuwig leven zouden hebben_. (Joh. 3:1-16)

_Zozeer heeft God de wereld liefgehad..._

Hij heeft ons liefgehad, u en mij en ons allen. Daarom heeft Hij zijn enige Zoon gegeven. Die enige Zoon, de Zoon God zou ons redden. Hij heeft ons gered, wij _zijn_ gered door zijn sterven, door zijn lijden, door zijn bloed. Het is wel te vrezen, dat onze vluchtige wijze van denken niet doordringt tot op de bodem van deze uitspraak, de uitspraak van Jezus Christus.

_Zózeer - zózeer - heeft God de wereld liefgehad..._ Hij heeft de wereld niet vervolgd, de wereld heeft Hem vervolgd en Hij liet met zich doen. Hij heeft haar niet verpletterd... maar uit liefde zijn Zoon gegeven.

De Zoon heeft zichzelf gegeven... alles wat Hij had en wat Hij was. Zijn hoofd, zijn Hart, het werk van zijn handen, de wijsheid van zijn woorden... totdat Hij stierf.

God heeft zijn Zoon, de Zoon heeft zichzelf gegeven... opdat allen die in Hem zouden geloven het eeuwig leven, een eeuwig leven van geluk, zouden hebben. Zo is God in zijn oneindige goedheid...

Dat is het aanbod. Wat is ons antwoord? Het mag niets anders zijn dan dit: _mijn God ik heb U lief, ik geloof in uw liefde, in uw eeuwige liefde voor mij Amen_.
