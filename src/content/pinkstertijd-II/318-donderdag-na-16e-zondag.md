---
path: /318
title: '318: DONDERDAG NA DE 16e ZONDAG'
tag: pinkstertijd-2
content: ../styling.md
sortIndex: 318
---

## Vervuld van God

Met meer dan gewone menselijke geestdrift, waarlijk _vol van de heilige Geest_ beëindigt Paulus zijn prachtig gebed in het epistel van verleden zondag.

1\. Dan zult gij... _de liefde van Christus leren beseffen die alle begrip te boven gaat_. Dit is niet louter de vrucht van menselijke inspanning met de gewone hulp van Gods genade. Het is meer. _Het besef van Christus' liefde_, waarop de apostel hier doelt, is een ingestorte gave, zij is onverdiend van boven gegeven, zij is een biezondere mededeling van de heilige Geest. Dit besef immers gaat het gewone begrip te boven: het kan niet gegrepen of begrepen worden. Het is een kennis van Christus en van zijn liefde die door woorden niet kan worden verklaard; het is een ervaring die boven de normale ervaringen van dit leven uitgaat.

Maar deze kennis, dit besef van Christus' liefde zuivert en loutert; zij heiligt omdat zij met God verenigt, zij verrijkt omdat zij een kostbaar inzicht verschaft dat door geen aardse wetenschap achterhaald kan worden. Alles wat de werking van de heilige Geest bevordert, leidt reeds enigszins tot dit besef en bereidt het voor: het grote en diepe geloof, de vurige liefde, het veelvuldig gebed in eenzaamheid, de zelfverloochening ter liefde van de Meester.

_...Dan zult gij vervuld worden van de gehele volheid van God._ Paulus geeft hier het hoogtepunt aan van wat op aarde bereikt kan worden in het geestelijk leven: geheel en al van God vervuld zijn. Men kan spreken over bruidschap, geestelijke verloving en mystiek huwelijk, over de totale overgave en de volkomenheid van het kindschap: het zijn aspecten of graden van wat Paulus noemt en bedoelt: _vervuld zijn van de gehele volheid van God_. (Ef. 3:14-21)

Hier aarzelt ieder die hoe onvolmaakt zijn zelfkennis ook wezen mag, toch begrijpt dat hij nog mijlen ver van deze sublieme hoogte verwijderd is.

2\. Tot onze grote troost voegt de apostel als slot deze woorden toe aan zijn uitnodiging tot het hoogste ideaal: _aan Hem die door de kracht die in ons werkt, veel meer tot stand kan brengen, dan wat wij bidden of denken: aan Hem zij de glorie in de kerk en in Christus Jezus te allen tijde van eeuwigheid tot eeuwigheid. Amen_.

Glorie zij vóór alles aan God: Hij geeft de genade, Hij geeft de eerste opwekking en aansporing. En als wij door Hem ooit iets bereiken en in de eeuwigheid bij Hem gelukkig mogen zijn, is het te danken aan zijn onpeilbare goedheid en barmhartigheid. Hij kan meer doen. Hij kan veel meer geven dan wij vragen. Te snel menen wij dat wij te veel vragen of onze gedachten op iets gericht hebben dat slechts aan een geestelijke aristocratie voorbehouden blijft, dat _wij_ eigenlijk aanmatigend zijn.

Hij kan het ons geven, Hij kan het in ons verwezenlijken en nog wel door de kracht _die in ons werkt_, door zijn genade, door de heilige Geest die in ons woont. Of het nu de bekering is van een dierbaar, reeds lang afgedwaald kind, of het succes van een onderneming ter ere van Hem, of dat het gaat om hoge heiligheid en mystieke contemplatie voor onszelf: dat alles (en veel meer dan wij menen) ligt binnen het bereik van zijn almacht en zijn goedheid voor ons. Aan Hem zij de glorie... in eeuwigheid; die glorie brengen wij Hem door de kerk, te samen met Jezus Christus, onze Redder en Vriend.

_O God die onzegbaar wijs en mild zijt, geef ons, arme zwakke mensen dat ons leven door het besef van Jezus' grote liefde voor ons, moge worden tot een voortdurend getuigenis van uw goedheid en heerlijkheid._  
_Laat ons in vereniging met U leven... in steeds nauwere eenheid, zodat wij niets anders meer verlangen dan in alles en door alles aan U liefde en eer te geven. Amen._
