---
path: /303
title: '303: WOENSDAG NA DE 14e ZONDAG'
tag: pinkstertijd-2
content: ../styling.md
sortIndex: 303
---

## In strijd met de christelijke geest

Dat het doopsel voor ieder van ons praktische konsekwenties heeft, is meer dan duidelijk. Christelijk leven is de verheffing van het kind Gods, het betekent de aanpassing van onze gedragingen en gedachten aan Gods heilig welbehagen.

Dit sluit een voortdurende zelfbeheersing in, ook zelfverloochening en overwinning.

1\. Gods wet is niet: zich eenvoudig laten gaan op eigen aandrift en inspiratie; Gods wet vraagt van ons zelftucht en onderwerping. Hier ligt bij uitstek het terrein van alle christelijke ascese. Wie de geest volgt (en vooral wie de heilige Geest volgt) valt niet onder de wet, schrijft Paulus in het epistel van verleden zondag. Want dan is de wet geen dwang meer of geen slavernij; dan is zij de uitdrukking van wat wij zelf ter liefde Gods gekozen en gewild hebben. De natuur - bij wie de duivel en het vlees zich zo gaarne als bondgenoten voegen - leidt tot _ontucht, onreinheid, en losbandigheid_; wie hier geen teugels kent en niet streeft naar een volkomen meesterschap, drijft als het ware Gods genade weg en komt tot geen geestelijk leven van enig gehalte of innerlijke kracht. De trouw en kuisheid en eerbaarheid is het eerste offer dat gevraagd wordt voor ware heiliging. Maar dan volgen in de opsomming van Sint Paulus _afgoderij en toverij_. Waar het geloof niet bloeit, tiert welig haast iedere (ook de meest infantiele) vorm van bijgeloof. Het is een vervreemding en een afgekeerdheid van God zelf.

De verhouding tot de evenmens wordt dan haast in alles het tegendeel van de ware liefde. Het is _vijandschap, twist, afgunst, gramschap, partijzucht, verdeeldheid, nijd en scheuring_. (Gal. 5:16-24)

Ieder die de naam van christen draagt zal zich zeer ver willen houden van dit zo onchristelijk en onmaatschappelijk levensgedrag.

De apostel eindigt de lijst van de opstandigheid tegen God met _dronkenschap, brasserij en dergelijke_.

Het middelpunt van deze tekening zoals Paulus die ontwerpt is de breuk met God en met de naaste; de inleiding en het slot worden gevormd door de zonde tegen of met zichzelf.

2\. God zij dank dat _zijn hulp ons iedere dag weer bijstaat_ om de gevaren voor deze morele verwoestingen in ons te voorkomen. Wij hebben eerder te letten op de kleine fouten, vergissingen en zwakheden die onze heiliging, de intieme verhouding met God vertragen of ontsieren. Ook bij de biezondere roeping van priesterschap en kloosterleven blijft zelftucht (uit liefde) een hoogst voorname wet.

Want wie zijn zintuigen niet beheerst en voor haast iedere nietige verleiding capituleert, is als het ware geen meester meer in eigen huis. Wie alles wil horen en wil zien, wil proeven en genieten wordt min of meer de slaaf van eigen zintuigelijk leven. De geest regeert daar in feite niet. Wie prikkelbaar is en uiterst gevoelig voor kleine, geringe kwetsuren die de medemensen hem bezorgen; wie ijdel is en daarom al het eigene (ook wat zijn eigen kleine gemeenschap betreft) verheft en steeds weer op de eerste plaats stelt; wie toegeeft aan jaloersheid of doet aan kwaadsprekerij... blijft in de gemeenschap met God een dwerg, een onvolgroeide. Voor hem zal al het aardse, het zicht- en tastbare gewichtig lijken; winst en stoffelijke genieting als iets wat onovertrefbaar en uitmuntend is. Maar daarmede wordt een zwaar gordijn geschoven voor het uitzicht op de verrukkelijke intimiteit met God. De hoogste ontplooiing van de persoonlijkheid wordt dan afgeremd door alles wat onmiddellijk grijpbaar is en zelfvoldoening geeft. Paulus zal elders zeggen en zo volkomen toepasselijk: _maar z√≥ hebt gij Christus niet leren kennen_!

_Wil o Jezus, voorbeeld van de allerhoogste deugd, ons helpen bij het zoeken en het vinden van uw liefde. Gij hebt ons zo duidelijk de weg gewezen door alles wat Gij hebt gezegd en ons hebt voorgedaan. Vergeef ons, dat wij het dikwijls weer vergeten of niet zien en laat uw liefde ons telkens er weer aan herinneren en ons brengen tot die graad van heiligheid die een innige, hartelijke en voortdurende vriendschap is met U. Amen._
