---
path: /267
title: '267: DINSDAG NA DE 9e ZONDAG'
tag: pinkstertijd-2
content: ../styling.md
sortIndex: 267
---

## Het kwaad

Er zal altijd wel een mysterie zijn rondom het kwaad in de wereld. Wij zijn er van overtuigd dat wij het goede willen en toch weten we dat we in staat zijn kwaad te doen. Er is in ons allen iets van Paulus' ervaring: _het willen is in mij wel aanwezig, maar niet het doen van het goede;... ik ontdek in mij deze wet: terwijl ik het goede wil doen, ligt mij het kwade voor de hand_. (Rom. 7:18-21)

Bescheidenheid ook tegenover het kwaad in ons leven blijft altijd onmisbaar.

Daarom zegt ook de apostel in het epistel van verleden zondag: _wie meent te staan, zie toe dat hij niet valt_. (1 Kor. 10:12)

1\. Paulus herinnert aan het kwaad dat de joden bedreven in de woestijn en hoe zij zich allerlei rampen op de hals haalden. Hij herinnert aan hun afgoderij: _zij zetten zich neer om te eten en te drinken en zij stonden op om te spelen_. Sommigen gaven zich over aan ontucht; anderen daagden God uit of morden tegen Hem in dwaze opstandigheid.

Van ons die door het doopsel van het kwaad verlost zijn wordt iets heel anders verwacht. Gods genade is ons vóór geweest; wij zijn bevoorrecht met het kindschap. Paulus spreekt over de misdaden van vroeger als over een voorbeeld en een waarschuwing. Wij weten zeer goed wat wij te doen hebben: God dienen in liefde, ons zelf beheersen; op God vertrouwen en volgzaam zijn tegenover zijn heilige wil. Het tegenovergestelde dus van wat de joden deden. Maar het besef van eigen onvolmaaktheid en zwakheid, zal ons met des te meer aandrang doen bidden om Gods hulp.

_Als God het huis niet bouwt, werken de arbeiders allen tevergeefs._ (Ps. 126:1) Wij kunnen het kwaad alleen weren en keren als wij opkomen voor het goede. En juist bij het doen van dat goede: die liefde tot God, die zelfbeheersing, dat vertrouwen en die volgzaamheid, die van ons gevraagd worden, hebben wij Gods voortdurende steun zo nodig. Dit zijn de deugden, die de genoemde zonden van de joden, in ons leven onmogelijk zullen maken.

Maar dit zal slechts waar zijn als werkelijk Gods rijk zich meer in ons zal vestigen; dat wil zeggen als wij de verlossing door Christus, meer en meer willen beleven. Het één zijn met Hem in zijn Kerk, het dragen en voeden in ons van zijn goddelijk leven, is ons eigenlijk tegengif tegen alle kwaad.

2\. Wij zouden nog kunnen vrezen voor een bovenmenselijke beproeving: een plotse overrompeling of overmeestering door het kwaad, het is immers zo machtig in de wereld. Paulus spoort ons aan tot groot Godsvertrouwen: God kent onze zwakke krachten; Hij weet van wat stof wij gemaakt zijn. _God is getrouw,_ zegt hij, _en Hij zal niet toelaten dat gij boven uw krachten beproefd wordt._ Maar God mag er zeker op rekenen dat wij tot Hem komen in moeilijkheden. Hij is toch onze Vader. Hij heeft al onze moeilijkheden voorzien, ook de bekoringen en de gevaren, om daardoor onze trouw op de proef te stellen en onze liefde te bevestigen.

_Met de bekoring zal Hij ook het middel geven om ze te kunnen doorstaan._ (1 Kor. 10:6-13) Hij laat ons nooit aan ons lot over, Hij is altijd bereid om zijn kinderen te helpen in de soms zo moeilijke dagen.

De strijd om staande te blijven, de strijd om niet te verzaken aan een hoog ideaal, wordt in zijn voorzienigheid het middel tot onze redding, misschien zelfs de weg tot hoge heiligheid. Laten wij niet te snel menen dat het leven te zwaar, of de lasten te drukkend zijn. Er is er één die alles weet.

_O God van goedheid en erbarmen, zie neer op ons die zo dikwijls de hitte van de dag te dragen hebben. Kom ons te hulp opdat wij U nooit onwaardig zouden zijn maar trouw mogen blijven aan de uitnodiging van uw liefde. Leer ons om steeds als uw kinderen te leven, vol verlangen om uw heilige wil te doen en uw rijk op aarde mee te helpen vestigen. Amen._
