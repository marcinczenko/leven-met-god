---
path: /265
title: '265: 9e ZONDAG NA PINKSTEREN'
tag: pinkstertijd-2
content: ../styling.md
sortIndex: 265
---

## Jezus weent over Jeruzalem

_Ach, als ook gij op deze dag erkend hadt wat u tot vrede strekt..._ Christus weent over Jeruzalem. Het is zo begrijpelijk.

De hosanna's waarmede het volk Hem omjubelt kunnen Hem de waarheid niet doen vergeten: Jeruzalem, zijn stad, de hoofdstad van zijn land en volk, heeft Hem niet aanvaard, het heeft de Messias verworpen en het zal Hem ter dood brengen. Jezus weent... niet om zijn eigen lijden dat aanstaande is, maar om zijn volk dat bedreigd wordt door een verschrikkelijke ondergang. Stad en tempel zullen door de Romeinen grondig worden verwoest, de inwoners zullen worden gedood of gevangen genomen.

Dat was de straf omdat de stad de Verlosser niet had erkend en niet dankbaar had ontvangen...

1\. De eenvoudigen van hart werden tot leerlingen en eens tot grote heiligen; de wijsheid van de wereld laat onbekommerd de Christus met zijn liefde staan. Sinds Jezus' dagen is er in dit opzicht niet veel veranderd.

Jezus heeft redenen te over om te wenen als Hij zien moet wat met zijn Kerk, wat met zijn waarheid op aarde nu gebeurt.

Hoe weinigen zijn trouw, hoe weinigen ontvankelijk voor licht. Het is weer de kleine uitverkoren groep die de Meester volgen zal, van wie de waarheidsprediking en het goede voorbeeld uitgaan, die het werk van hun goddelijke Vriend met liefde en volharding tot voltooiing brengen. Wij mogen er ons niet aan ergeren. Zo was het en zo zal het waarschijnlijk blijven.

Men erkent de waarde niet van Christus' bezoek, noch de waarde van zijn Kerk, noch de inwendige stem van de genade. En dus blijft men heidens voortleven tot op de dag van de definitieve ondergang.

2\. Met mij is het niet veel beter, en Jezus heeft wellicht ook redenen om over mij te wenen! Behoor ik bij degenen die Hem voorbijgaan; die wel horen, maar niet luisteren? Bang voor de konsekwenties!

In mijn leven is er mogelijk een schromelijk verlies van genade te constateren, omdat ik (zoals Jeruzalem) het bezoek van de verlosser, van het Lam van God dat de zonden in de wereld wegneemt, niet te baat neem. Ook voor mij zouden ooit zijn bedreigingen kunnen gelden... Maar dan zijn het bedreigingen die doelen op een eeuwige straf, op een nooit meer te herstellen ondergang.

Wie dit overdenkt, mag ook niet bang zijn de vinger op de wond te leggen.

Ik ga ten onder aan hebzucht, aan haat, aan zelfzucht. Mijn kwaal is misschien mijn liefde voor de wereld, het is ijdelheid en eerzucht!

3\. _Mijn huis is een huis van gebed en gij hebt er een rovershol van gemaakt._ De verontwaardiging van de Meester kon niet worden misverstaan. Hij ontziet nu niets of niemand meer en slaat allen de tempel uit die het huis van zijn Vader durfden ontheiligen.

Mijn ziel is een heilige tempel... heb ook ik daar een rovershol van gemaakt? Dan wordt het tijd dat ik haar opnieuw ga inrichten tot een huis van gebed, tot een heilige plaats waar ik God ontmoet, Hem aanbid en smeek en liefheb. Dat vraagt ingetogenheid. Ingetogenheid is offer.

Het gebed opent de deur tot alle geestelijke rijkdom en kracht. Het gebed doet mijn leven slagen...

_O Jezus, om uw grote liefde voor de zielen, leer mij bidden, in __diepe ingekeerdheid__. Leer mij wat __diepe__ godsvrucht is. Maak Gij zelf van mijn ziel een heilige plaats: een huis van gebed, waar Gij woont en waar ik U altijd vinden kan. Amen._
