---
path: /305
title: '305: VRIJDAG NA DE 14e ZONDAG'
tag: pinkstertijd-2
content: ../styling.md
sortIndex: 305
---

## Waarom zelfverloochening en versterving?

De christen is geroepen tot het rijk van God dat hij dus boven de goederen van deze aarde behoort te stellen.

De liturgie van verleden zondag wijst op de dualiteit waaraan geen mens ter aarde kan ontkomen: er is strijd in ons omdat wij voor de keuze worden gesteld God te volgen of ons hart te geven aan de goederen van deze aarde. Wij voelen in onszelf dat ons herhaaldelijk een beslissing wordt afgedwongen tegen de Geest en vóór het vlees, of tegen het vlees en vóór de Geest.

1\. Wie het rijk der hemelen wil bezitten zal goed doen het oog te houden op het voorwerp van zijn keuze. Wat kiezen wij: de stoffelijke genoegens of de ingeving van de heilige Geest die ons tot hogere verlangens opwekt?

En als iemand opmerkt dat men beiden volgen kan zal toch het verstandelijk beleid en vooral de genade, aan één van deze twee de voorkeur schenken. Wij zullen gaarne en _met biezondere getrouwheid de heilige Geest volgen als wij _van Christus zijn_; wij zullen het stoffelijke en tijdelijke met mate en met zelfbeheersing genieten als wij het rijk van Gods genade in ons de volle vrijheid willen geven.

_Ook zeg ik u,_ aldus Sint Paulus in het epistel van verleden zondag, _leeft naar de geest, dan zult gij niet de begeerten inwilligen van het vlees. Want het vlees begeert tegen de geest en de geest tegen het vlees, ze staan vijandig tegenover elkaar... Indien gij u door de geest laat leiden dan valt gij niet onder de Wet..._ (Gal. 5 :16-24)

Wij zullen het geestelijk element in ons niet de vrijheid en de leiding kunnen geven over al het overige, zonder veel genade van de heilige Geest. Bij deze natuurlijke ordening van onszelf, treedt dus bij ons de bovennatuurlijke werking van Gods genade op.

Sint Paulus weet dat deze overwinning van de geest niet wordt bereikt zonder die genade van God. Deze genade nu staat ons ten dienste door het veelvuldig en hartelijk gebed.

De Vaders van de woestijn baden als het ware onophoudelijk de woorden van de psalm: _God, zie neer op mijn hulp: Heer haast u mij te helpen_. Wat belet ons naar vermogen hetzelfde te doen?

2\. Het is niet mogelijk Gods Geest in ons de leiding te laten en ons zelf volkomen aan die heilige leiding over te geven, zonder de versterving en de zelfverloochening te beoefenen. Er is een voortdurende wisselwerking.

_Broeders,_ schrijft Paulus, _we zijn dus niet aan het vlees verplicht naar het vlees te leven. En zo gij leeft naar het vlees, zult gij sterven; maar zo gij door de Geest de werken van het lichaam doodt, zult gij leven._ (Rom. 8:12,13)

Deze vermaning geldt voor ons allen; onze versterving mag zinvol zijn en ze behoort met wijsheid en met een zekere voorzichtigheid te worden beoefend, maar zij mag niet worden nagelaten.

Als priester behoren wij een intens geestelijk leven te leiden; als kloosterling hebben wij aan nog meer dingen van de wereld verzaakt dan de priesters; als leken zijn en blijven wij krachtens ons heilig doopsel geroepen om in gemeenschap met Christus en op het niveau van zijn evangelie te leven: dit alles is ondoenlijk zonder veelvuldige beoefening van de versterving en de zelfverloochening. Sint Paulus had zijn Meester goed verstaan die hem en ons allen vermaant met deze woorden: _zo iemand mijn volgeling wil zijn, dan moet hij zichzelf verloochenen, zijn kruis opnemen iedere dag en Mij volgen. Want wie zijn leven wil redden, zal het verliezen, maar wie zijn leven verliest om Mijnentwil zal het redden_. (Luk. 9:23,24)

_Goddelijke Meester, leer mij uw wijsheid te verstaan en in het dagelijks leven ook toe te passen. Ik ben nog zo huiverig voor het offer, zelfs voor de kleine overwinningen van de geest op het lichaam. Ik bid U, laat uw genade in mij zegevieren, laat uw heilige Geest in mij wonen en mij leiden volgens Uw leer en voorbeeld. Amen._
