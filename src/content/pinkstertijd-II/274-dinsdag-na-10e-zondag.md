---
path: /274
title: '274: DINSDAG NA DE 10e ZONDAG'
tag: pinkstertijd-2
content: ../styling.md
sortIndex: 274
---

## De farizeeër

Niemand van ons wenst voor een farizeeër te worden aangezien. Het strijdt met ons gevoel voor eerlijkheid, om de weinige goede dingen die wij (misschien) bezitten, breed te etaleren, nog wel met de wens een ander daardoor te overtroeven. Dat was een beetje het geval met de ijdele man uit de zo beroemde nederigheidsparabel.

1\. Zo vertelt het evangelie van zondag: twee mensen gingen op naar de tempel om er te bidden; de ene was een farizeeër, de ander was een tollenaar. De ene bidt helemaal niet, houdt (met een ongelofelijk-naïef zelfbedrog) een luide rede tot verheerlijking van zichzelf. De ander bidt kort, oprecht en vurig. De eerste trekt Gods verontwaardiging over zich af en de tweede Gods zegen. Men durft haast geen toepassingen te schrijven als de Meester zelf ze ons zo duidelijk voorlegt.

De farizeeër, recht overeind, bad bij zichzelf (dus niet tot God!}: Heer ik dank U omdat ik niet ben zoals de andere mensen, rovers, onrechtvaardigen, echtbrekers of ook als die tollenaar ginds.

Bij zijn eerste woorden wordt hij al onbegrijpelijk. Hoe durft hij te zeggen dat hij beter is dan andere mensen, dan _de_ andere mensen nog wel! Is ooit de gedachte bij hem opgekomen dat hij in een onbeschrijfelijke verwaandheid leeft, in de dwaze gedachte dat hij zowat het beste is wat het menselijk geslacht heeft opgeleverd?

_Wij_ zijn niet zo: wij _willen_ zeker zo niet zijn. Maar zo vaak zijn wij nog al te veel het middelpunt van onze overdenkingen, van onze plannen. Zo weinig richten wij onszelf (in één rechte lijn) op God of op de naaste.

Wij weten ternauwernood wat het is: _zichzelf vergeten_.

2\. Wij zouden mogen zeggen: de goddelijke Meester had ons deze prachtige parabel niet gegeven als zij niet zo dringend nodig was geweest. Nodig in zijn tijd, en ook (anders, maar) even nodig in _onze_ tijd.

De farizeeër keek smalend naar de tollenaar en _bad_ (!) _ik dank U ook Heer, dat ik niet ben zoals hij_.

Terecht had de Zaligmaker op hem zijn woord kunnen toepassen: kleinzielig mensje, wat zie je de splinter in het oog van je medemens goed en de balk in je eigen ogen niet? Huichelaar, trek eerst de balk uit je eigen oog en kom dan terug en denk aan de splinter in het zijne.

Op de achtergrond van dit verhaal ligt het besef van de grote en diepe nederigheid, die ons allen past. Met nederigheid begint de toenadering tot God, in nederigheid (en door nederigheid) groeien wij in Gods liefde en als die liefde volkomen is ontvouwd, is de nederigheid het diepst geworden. Het zal wel zijn omdat de liefde tot God zo innig verbonden is met de liefde tot de mensen, dat wij kunnen zeggen: onze hartelijke verhouding begint met onze nederigheid: wij groeien in genegenheid en onderlinge liefde als onze nederigheid toeneemt, en als wij zelf niets meer betekenen willen zal de naastenliefde haar hoogtepunt bereiken.

Wat zou het ons zieleleven goed doen, als wij dit eens ernstig wilden ondernemen. Als een parel van wijsheid voor alle _menselijke verhoudingen_ lezen wij Jezus' woord bij Mattheus (10:26-28): _Wie onder u groot wil worden, moet uw dienaar zijn; en wie onder u de eerste wezen wil, moet uw knecht zijn. Ook de Mensenzoon is niet gekomen om gediend te worden, maar om te dienen en Zijn leven te geven tot losprijs voor velen._

_O Jezus, leer mij naar uw voorbeeld nederig te zijn. Ik weet, dat ik het nooit worden zal zonder veel genade; wil mij daarom helpen en laat mij oefenen in die zo zuivere en voor mij zo passende en zo onmisbare levenshouding. Dan zal ik wat dichter komen bij U, en mijn medemensen niet zo vaak meer afstoten en althans enigszins beantwoorden aan mijn opdracht: te treden in __uw__ voetspoor, de nederige Zoon van God. Amen._
