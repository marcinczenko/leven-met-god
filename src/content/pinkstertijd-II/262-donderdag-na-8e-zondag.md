---
path: /262
title: '262: DONDERDAG NA DE 8e ZONDAG'
tag: pinkstertijd-1
content: ../styling.md
sortIndex: 262
---

## God in ons I

Een van de gevolgen van Gods vriendschap voor ons is zijn persoonlijke tegenwoordigheid.

Men kan voor een mens hoogachting, zelfs vriendschap en liefde voelen, maar zolang men zijn eigen aanwezigheid niet mag genieten, die persoon niet mag zien en horen, ontbreekt er iets aan het geluk van de liefde.

Nu zullen wij God hier op aarde nooit horen of zien; maar Hem ervaren, zijn nabijheid genieten is wèl mogelijk en dat ervaren van zijn _dicht-bij-ons-zijn_ kan zo diep gaan dat het waarnemen met zintuigen daarbij verbleekt, onwezenlijk schijnt.

1\. Jezus kwam ons het mysterie onthullen van de heilige Drieëenheid, Hij gaf ons bovendien het middel om die Drieëenheid te mogen bezitten in ons, met haar te mogen spreken, haar nabijheid te mogen genieten als een groot geluk en een biezondere rijkdom. Hij kwam ons de Drieëenheid, God-zelf, als het ware geven, overdragen. En Hij bedoelde dat dit voor ons in ons aards bestaan een bron van geluk zou zijn.

Hiermede is de barrière gevallen die God en de mensen sinds de zondeval gescheiden hield. Door het herstel van de vriendschap tussen God en ons is er opnieuw sprake van ware en innige intimiteit tussen Hem en ons. Het grote voorrecht van de heiligmakende genade en het automatisch daarmede verbonden effect is de aanwezigheid van God in ons. Dat is de vrucht van Jezus' lijden: dat heeft Hij dus verkregen en bewerkt. Wij delen opnieuw in Gods natuur (zoals het was vóór de zondeval van Adam en Eva); zijn heilig Bloed werd de prijs, die ons deze gunst gekost heeft. Wij zijn sindsdien als wij het zelf willen een heilige tempel van God. Hoe kostbaar de mens ook is, hoe waardig en verheven ook om zijn verstand, zijn vrijheid, zijn persoonlijk verantwoordelijkheidsbesef, dit alles haalt het niet bij het geluk dat God in hem woont, dat God het niet beneden zich acht _bij en met_ en zelfs _in_ de mens te wonen. _Als iemand Mij liefheeft, dan zal ook de Vader hem liefhebben en wij zullen bij hem komen en onze woning in hem vestigen._ (Joh. 14:23)

Wat Christus ons bracht is dus een hernieuwde goddelijke vriendschap en daaruit voortvloeiend een _zeer biezondere_ tegenwoordigheid van God in ons. _Wie in de liefde blijft, blijft in God en God in hem._ (1 Joh. 4:16)

2\. God wil inderdaad dus in werkelijke zin bij ons wonen, zich met ons onderhouden, in grote, alles overtreffende vertrouwelijkheid. Niets is immers meer in staat ons tot een passende, diepe ingekeerdheid te voeren.

We kunnen met Hem samen ons leven bespreken, maar ook onze zaligheid, ons eeuwig lot. Bovendien (want het getuigt van nog belangelozer liefde en werkelijke deelname aan _zijn_ belangen) kunnen wij ook spreken over onze dierbaren, die immers ook Hem zo dierbaar zijn, over zovelen die ver van Hem verwijderd leven, over het heil, de groei van zijn Kerk, de terugkeer van dwalenden, over de zondaars, de verbreiding van de waarheid over de gehele wereld. Dat alles zijn onderwerpen van het gezamenlijk vertrouwelijk gesprek, van het (soms wellicht) langdurig onderhoud.

En indien er geen gesprek is, niet met woorden; dan is er toch het vertrouwelijk samen-zijn. De intimiteit wordt er nog inniger door; het is een stil wederzijds begrijpen; het is van onze kant een liefdevol opzien naar Hem, een rusten in zijn ogen, een veilig zijn aan zijn Hart. Het is een algemene blik waarbij niet wordt gesproken en die toch alles zegt.

Andere keren gaat de aandacht naar de Vader, naar zijn almacht, zijn oneindigheid, zijn alles leidende voorzienigheid. Of wij denken aan de Zoon die voor ons mens werd, en die nu zo dicht bij ons is op het altaar, in ons hart; wiens wijsheid, wiens wonderen een onuitputtelijke rijkdom zijn van beschouwing en van dankbaarheid.

We spreken met de heilige Geest die over de apostelen uitgestort, hen over de wereld dreef, omdat Hij tegelijk bij hen en in hen was, als een brandend, nooit meer te doven vuur van liefde en verlangen. Hij leeft in ons als een wonderbare kracht, als een geheimzinnige en zeer reële bron van liefde. Hier worden wij hervormd, omgevormd, gelouterd en geheiligd.

_O God, wij zijn door uw goedheid een levend tabernakel: Gij zijt in ons, Gij leeft in ons, Gij werkt in ons, wij mogen U iedere dag weer beminnen in ons eigen hart. Amen._
