---
path: /288
title: '288: DINSDAG NA DE 12e ZONDAG'
tag: pinkstertijd-2
content: ../styling.md
sortIndex: 288
---

## De tien maagden

Men zou kunnen menen dat een zekere gemoedelijkheid zelfs in het geestelijke leven geen kwaad kan. Dat is tot op zekere hoogte wel aanvaardbaar, in zoverre door die gemoedelijkheid overdreven angst en allerlei onrust wordt uitgesloten; maar zodra zorgeloosheid bij ons binnensluipt, behoren we onze houding ernstig te herzien.

1\. _Dan zal het rijk der hemelen gelijk zijn aan tien maagden die haar lampen namen om de bruidegom tegemoet te gaan. Vijf van haar waren dwaas en vijf waren wijs. De dwazen namen wel haar lampen mee, maar geen olie. De wijzen namen met haar lampen ook olie in haar kruiken mee..._ (Matt. 25:1-12)

Zo deden zij zoals nu nog het mensdom, zoals nu nog de grote groep doet die Christus volgt: sommigen zien vooruit, denken na, nemen de nodige maatregelen voor de toekomst waarin alles, de eeuwigheidsbeslissing, op het spel staat. Anderen denken niet na, leven lichtzinnig en wachten maar af. Wat te voorzien was gebeurde. _Midden in de nacht wordt er geroepen: ziet de bruidegom komt, gaat hem tegemoet._

Wie gereed zijn, wie zich hebben voorbereid, gaan met hem de bruiloft vieren. Dwaas handelen velen die zelfs voor hun eeuwigheid geen maatregelen nemen; die in feite door hun bekrompenheid, hun beperkt inzicht, door zelfzucht en aardsgezindheid, geen gedachte en geen liefde over hebben voor God, voor Jezus en zijn Kerk en alleen voor onmiddellijke voldoening leven.

De Joodse bruidsmeisjes zijn een symbool: zij stellen de wijzen en de dwazen voor. Wij zijn op onze beurt, maar nu in werkelijkheid, dwaas of wijs, doch steeds door eigen keus. Waarom was de helft dwaas? Het was toen onder de mensen zoals het nog altijd is: ze zijn dwaas en doen dwaas uit slordigheid, uit gemakzucht, uit ego√Øsme, uit gebrek aan ware volgzaamheid en gehoorzaamheid.

De wijzen hebben begrepen, dat Gods genade een hoge bevoorrechting betekent. Zij zijn voorzichtig... ze gaan mee ter bruiloft, zij doen mee met alle goede dingen, maar zij weten waar de waarde van hun leven verscholen ligt. Zij hebben de zin van het leven verstaan, zij worden niet verrast, zij dragen Jezus' waarschuwing mee in hun hoofd en in hun hart: _wacht, want gij kent dag noch uur_. Zonder angst, zonder overdreven maatregelen of gejaagdheid zijn zij toch altijd bedacht op wat komen gaat, op de eindtijd, de vervulling, de komst van Jezus Christus. En om die reden zien zij zeer dikwijls naar Hem op, spreken zij over zijn belangen, betuigen zij Hem hun liefde.

2\. De dwazen hadden geen olie, zij waren op niets bedacht...

Wat is die olie in de lamp? Voor ons is dit ons _geloof_, dat licht geeft in de duisternis en ons de weg aanwijst die naar Christus voert.

De olie is _het gebed_, waardoor het contact met de Bruidegom mogelijk wordt en, eenmaal gevonden, wordt onderhouden en verdiept. Het innig gebed, het veelvuldig gebed is de kostbare olie voor onze lampen aie ons begeleiden naar de eeuwige bruiloft. Olie in de lampen is vooral de _liefde_ die de gloed onderhoudt, die warmte geeft en de toewijding van ons hart verzekert.

Het is zo eenvoudig, als wij tenminste waakzaam _willen_ zijn.

Er komt een dag dat het berouw niet meer helpt... _de deur werd gesloten..._; hij antwoordde: _voorwaar, ik zeg u, ik ken u niet_.

_Jezus, ik bedank U voor uw allerkostbaarste waarschuwing. Het past mij niet in te sluimeren nu ik mij op de eeuwige bruiloft ga voorbereiden. Met uw hulp zal ik zorgen, dat ook mijn lamp brandend blijft. Ik wil U tegemoet gaan in het licht van het geloof, altijd biddend, altijd beminnend. Ik smeek U, kom mij tegemoet in mijn laatste uur... Amen._
