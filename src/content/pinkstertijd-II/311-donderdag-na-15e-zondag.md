---
path: /311
title: '311: DONDERDAG NA DE 15e ZONDAG'
tag: pinkstertijd-2
content: ../styling.md
sortIndex: 311
---

## Nicodemus II

_God heeft zijn Zoon in de wereld gezonden, niet om de wereld te oordelen, maar opdat de wereld door Hem zou worden gered._ (Joh. 3:17) Als er één woord in de heilige schrift staat dat ons kan troosten bij alle angsten en zorgen dan is het deze uitspraak van de goddelijke Redder zelf. Hij ziet zijn taak, zijn opdracht van de Vader niet in zijn rechtsmacht en zijn vonnis, maar in de toepassing van zijn goedheid en van zijn barmhartigheid.

1\. Na alle wanhoop, onrust, gejaagdheid en gemis aan innerlijke vrede, zou ons aan het einde van het leven nog wel eens een verschrikkelijke rekening kunnen worden aangeboden. Terwijl wij geneigd zijn God en ons geloof te vergeten of althans zwaar in de schaduw te zetten, stapelt zich onze zondeschuld op en _wat zal het einde er van zijn?_ (Newman) Met nederigheid en afhankelijkheid tegenover God lopen we echter niet het risico van zo'n somber einde.

Het is ons zonder meer duidelijk dat wij gehouden zijn onze plichten te vervullen. Ze worden ons helder aangewezen door de omstandigheden waarin Gods voorzienigheid ons heeft - geplaatst. Laten wij ons daar niet aan onttrekken. Lopen we vervolgens toch niet als eenlingen door Gods schepping te dwalen. Wij zijn met alle wezens, heel biezonder met de mensen en het allermeest met God, op zeer nauwe wijze verbonden. Dat brengt vreugde mee, maar ook lasten, het geeft ons rechten, maar ook plichten. Wij hebben een plicht van eerbied, en een plicht van liefde. Alles in Gods schepping behoren wij te eerbiedigen, aan God en de mensen onze liefde te bewijzen. Zelf worden wij door deze simpele plichtsvervulling altijd verrijkt.

Wij benaderen daardoor meer ons oerbeeld, dat God is. God heeft zijn schepping lief, Hij behandelt de mensen met eerbied, Hij heeft uit louter liefde ons zijn Zoon gegeven. Hoe meer de liefde in ons leven spreekt uit onze woorden en daden, des te meer gelijken wij op God die liefde is. Veel meer dan op, onze fouten en zwakheden bij het vervullen van onze plichten, dient onze aandacht te vallen op zijn goedheid, op zijn overgrote, zijn tedere, zijn werkzame liefde voor ons.

Daar ligt het motief tot innerlijke rust en diepe vrede. God zal niet in de eerste plaats een wreker zijn, zijn Zoon niet in de eerste plaats een rechter. God is allereerst goedheid en Jezus is vóór alles Redder.

Wij kunnen het woord niet genoeg herhalen in kinderlijke dank en onbezorgdheid: _God heeft zijn Zoon niet in de wereld gezonden om de wereld te oordelen, maar opdat de wereld door Hem zou worden gered._ Wij zijn bestemd voor de hemel en die is bereikbaar. Daar ook zullen wij onze volkomen zelfbevestiging vinden in God.

2\. Het is derhalve billijk dat wij luisteren naar God. Het is ook vanzelfsprekend dat wij Hem geloven, dat wij zó trachten te handelen, dat Gods licht mag schijnen over ons werken.

_Wie in Hem gelooft,_ zegt Christus, _wordt niet geoordeeld, maar wie niet gelooft, _is reeds geoordeeld, omdat hij niet heeft geloofd in de naam van Gods eengeboren Zoon._

Dat is het eerste wat God van ons verwacht: een groot geloof in Jezus Christus en in de waarheid die Hij ons brengt. Wij weten dat velen zich van Hem afkeren en liever de duisternis willen dan het licht, om zonder God en zonder moraal aan niets gebonden te zijn. _Het licht is in de wereld gekomen maar de mensen beminden de duisternis meer dan het licht, want hun werken waren boos en allen die kwaad doen haten het licht, opdat hun werken niet aan het licht zouden komen._

Het is recht tegen de waarheid in, het is uitermate onoprecht, het geloof te weigeren, angst te hebben voor de waarheid, omdat men dan van leven moet veranderen of zijn (valse) vrijheid kwijt zal raken. _Wie handelt naar de waarheid,_ wie dus oprecht is en eerlijk - ook al is het misschien hard voor hem zelf - _komt tot het licht, opdat het van zijn werken moge blijken dat ze in God zijn verricht._ (Joh. 3:17-21)

_Mijn God, ik dank U voor uw licht, ik dank U dat ik zóveel mag zien. Ik weet wat Gij van mij vraagt. Ik wil in mijn gehele leven U volgen door uiterst eerlijk en oprecht te zijn in alles. Geeft Gij de overvloed van uw liefde aan hen die bang zijn van de waarheid, die het licht vluchten omdat zij bang zijn hun werkelijke "ik" te zien. Uw liefde kan hen redden. Geef hun het licht want Gij hebt uw zoon, de wijsheid Gods, in de wereld gezonden uit barmhartigheid en liefde. Amen._
