---
path: /285
title: '285: ZATERDAG NA DE 11e ZONDAG'
tag: pinkstertijd-2
content: ../styling.md
sortIndex: 285
---

## Hij zal het u geven

In het algemeen weten wij wel dat ons gebed slechts een waardig smeekgebed kan zijn als wij dingen vragen die strekken tot Gods eer en glorie. Maar dikwijls ontbreekt ons het geloof, de volharding of het vertrouwen. _Alles zal Ik doen, wat gij Hem zult vragen in mijn naam, opdat de Vader verheerlijkt worde in de Zoon._ (Joh. 14:13)

1\. De belofte van Christus is wel zo krachtig en onomwonden mogelijk.

Toch zullen vooral degenen - wat zeer begrijpelijk is - die dicht bij Christus leven, het rijkst door Hem gezegend worden. Met andere woorden: de gebedsverhoring hangt ook van: de zuivere levenshouding af.

_Zo gij in Mij blijft en mijn woorden in u blijven, vraagt dan al wat gij wilt en gij zult het verkrijgen._ (Joh. 15:7)

Hoe inniger onze vriendschap met de goddelijke Meester is, des te vertrouwvoller ons gebed zal zijn en, zegt Teresia van Lisieux: _het is het vertrouwen dat God ontwapent_.

_Jahweh is verre van de zondaars, maar Hij hoort het gebed van de rechtvaardige._ (Spr. 15:29)

Zelf goed zijn voor anderen, dus geheel zijn leven steeds meer in overeenstemming brengen met Christus' wens, verzekert ons de verhoring van onze eigen vurige verlangens. _Wanneer gij de hongerige uw brood reikt, arme zwervers in uw huis opneemt..., dan eerst zal Jahweh u verhoren, als gij Hem aanroept; en als gij om hulp smeekt u zeggen: hier ben Ik._ (Is. 58:9)

Nog leert ons de heilige schrift: _wie zich doof houdt voor de smeekbede van een arme, zal ook zelf roepen en geen antwoord krijgen_. (Spr. 21:13} Het is dus een gehele sfeer van christelijke geest, van gericht staan op God, van vertrouwen en volharding, van naastenliefde, die bij het gebed wordt verondersteld.

2\. Dit alles wil niet zeggen dat God onze gebeden niet verhoren zal, wanneer wij nog niet aan al de bovengenoemde voorwaarden voldoen. Maar er dient dan toch een streven te zijn naar innige vriendschap met Hem, naar volgzaamheid aan zijn Geest. Het smeekgebed brengt ons altijd weer verder op de weg naar God als wij het gebed met innigheid en herhaaldelijk verrichten. Zodra een ziel echt bidt, neemt in haar de H. Geest de leiding.

_Evenzeer komt ook de Geest onze zwakheid te hulp. Want wij weten niet eens wat wij behoren te vragen; maar de Geest zelf smeekt voor ons met onuitsprekelijke verzuchtingen. En Hij die de harten doorgrondt, Hij weet, waar de Geest naar verzucht, en hoe Deze voor de heiligen smeekt naar Gods wil._ (Rom. 8:26,27)

Zich diep doordringen van de noodzakelijkheid om ernstig en vurig te bidden zou voor velen de redding zijn, voor anderen de hernieuwing van hun geestelijk leven.

_Niemand die ernstig bidt, vindt de poorten van de goddelijke Barmhartigheid gesloten._ (Rom. Catech.)

Ook het volhouden is onontbeerlijk. God wil ons door het gebed naar zich toetrekken: door het gebed zal er in ons iets groeien dat ons met Hem verbindt. En deze groei steunt mede op de herhaling van onze gebeden. _Men moet met volharding tot God bidden en men mag hen niet navolgen, die de een of andere keer bidden en wanneer zij niet dadelijk verhoord worden, het bidden opgeven._ (Rom. Catech.)

Zou misschien aan mijn gebed ook niet de vereiste vurigheid of... de volharding ontbreken?

_O God, die ons leidt en voedt door uw genade, geeft ons het verlangen naar een steeds dieper contact met U. Leer ons bidden met vurigheid en volharding, opdat wij U dagelijks meer mogen ontmoeten. Dan zullen wij U de verhoring van onze gebeden gemakkelijk maken omdat wij de voorwaarden vervullen die Gij ons bij het bidden hebt gesteld en waaruit onze waarachtige liefde voor U blijken zal. Amen._
