---
path: /295
title: '295: DINSDAG NA DE 13e ZONDAG'
tag: pinkstertijd-2
content: ../styling.md
sortIndex: 295
---

## Ga, vertoon u aan de priesters

De tien melaatsen werden niet ineens gereinigd. Christus stelde een voorwaarde: zij moeten er iets voor doen, om genezen te worden.

En zonder aarzelen, zonder te discuteren of te twijfelen, aanvaarden zij het voorschrift: zij keren om en gaan zich tonen aan de priesters.

1\. _En terwijl zij erheen gingen werden zij rein._ Zo pleegt de goddelijke Meester meer te doen. Hij wil mensen door mensen redden. Hij wil mensen door mensen heiligen. Bij voorkeur doet Hij het door de priesters, in wier handen Hij iets legde van zijn goddelijke almacht.

Geloven wij wel voldoende in het woord en het werk van hen die Christus' plaatsbekleders zijn?

Heb ik grote eerbied voor het sacrament van het Heilig Priesterschap, waardoor iemand _ex hominibus assumptus_, uit de mensen genomen, de macht ontvangt om te consacreren en te absolveren?

Geloof ik in hun woord? Heb ik die diepe eerbied voor de heilige mis, waar Christus zich door de priester offert tot mijn eeuwig heil? Heb ik die diepe eerbied, waarvan de apostelen vervuld waren bij het laatste avondmaal? Heb ik iets tenminste van hun heilige verwondering, van hun ook nog zo menselijke en onvolmaakte dankbaarheid en liefde?

Velen geloven niet of nauwelijks in de macht en het woord van hun priesters. En zo verminderen zij de werkdadigheid van het sacrament der biecht, zij verkleinen, voorzover zij het kunnen - zelfs het effect van de absolutie. Want zij geloven niet of nauwelijks dat hun zonden zijn vergeven.

Zij hebben goed en oprecht gebiecht, maar na vijf minuten voelen zij zich weer bezwaard. Zij menen het ene verkeerd gezegd te hebben en het andere, iets gewichtigs te hebben vergeten. Zij pijnigen zich met de vraag: heeft de biechtvader het wel goed verstaan, goed begrepen?

De goede Meester stelde dit sacrament niet in als een kwelling, maar als een goddelijke gunst, een gave die reinheid en genezing zou bewerken.

Het is Jezus die handelt en werkt door zijn priesters. En daarom moet iedere heilige absolutie in ons de vrede versterken of vernieuwen. Jezus verwacht van ons dat wij volkomen geloven in de goedheid van zijn hart, wanneer Hij ons zó, door dit sacrament, alles weer wil vergeven.

2\. _Eén hunner keerde terug, zodra hij zich genezen zag._ Het komt ons haast onbegrijpelijk voor, dat slechts één van de tien gelukkigen de fijngevoeligheid bezat om Christus te gaan bedanken.

En hoezeer had Jezus dat verwacht! Hij die zo gevoelig was (en is) voor menselijke genegenheid. Hij kon daarom niets anders zeggen bij de dankbetuiging van die ene dan: "zijn de anderen niet genezen?"

Want zo vertelt de heilige Lukas: _één van hen keerde terug, zodra hij zich genezen zag. Met luider stem verheerlijkte hij God; hij viel op zijn aangezicht neer voor Jezus' voeten en dankte Hem. En dat was een Samaritaan._  
_Nu nam Jezus het woord en sprak: Zijn er geen tien gereinigd? Waar zijn de negen anderen? Heeft men niemand anders terug zien keren om eer te brengen aan God dan deze vreemdeling alleen?_ (Luk. 17:15-17)

Tot drie maal toe - in drie afzonderlijke vragen - geeft Jezus uiting aan zijn pijnlijke verwondering dat slechts één van de genezenen Hem komt bedanken. Hij is - hoe dikwijls reeds - weer teleurgesteld.

Wat hebben wij een redenen om de Meester dankbaar te zijn! Wij werden door Hem verlost, Hij gaf ons de gave van het heilig geloof, Hij maakte ons tot kind van God, tot zijn uitverkoren vrienden. Dat alles is in onze gedachten als versleten pasmunt in onze hand: wij zien nauwelijks wat wij hebben. Er is geen tekening, geen figuur meer in, al erkennen wij wel daarvan de waarde.

Maar door stil te staan bij Jezus' uitzonderlijke goedheid voor mijn ziel... (hoeveel persoonlijke gunsten en bewijzen van goddelijke liefde) gaat mij een licht op. Door te overdenken wat de Meester voor mij deed en wat Hij leed... door vooral mij te herinneren, dat mijn leven zo geheel anders had kunnen zijn... als Hij er niet geweest was... ga ik iets beseffen. Want nu bezit ik (door Hem!) het kindschap (het bruidschap, het priesterschap), nu heeft Hij mij getrokken tot zijn Hart, en wel zó als Hij wellicht weinig anderen heeft gedaan...

Nu roept Hij mij tot goddelijke intimiteit, tot steeds inniger vertrouwelijkheid in liefde, lijden en gebed... Hij heeft mij inderdaad van mijn geestelijke melaatsheid gereinigd...

Door bij dit alles stil te staan zal ik zien dat ik Hem grote dankbaarheid verschuldigd ben. Hij was zo wonderbaar goed voor mij. Ik mag aan degenen die Hij mij heeft toevertrouwd zoveel van zijn gunsten geven: mijn voorbeeld, mijn gebed, mijn opvoedingswerk (in liefde en geduld) van iedere dag...

_Ik dank U, Jezus, voor uw goedheid; ik wil niet ondankbaar zijn. Ik zie te goed met de genezen Samaritaan _mijn geloof heeft mij gered_.
