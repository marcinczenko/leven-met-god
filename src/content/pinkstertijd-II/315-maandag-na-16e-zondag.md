---
path: /315
title: '315: MAANDAG NA DE 16e ZONDAG'
tag: pinkstertijd-2
content: ../styling.md
sortIndex: 315
---

## Geen ontmoediging

Vanuit de gevangenis schrijft Paulus aan zijn gemeente dat zij de moed niet mogen verliezen al is hij zelf in verdrukking geraakt. Integendeel meent hij, zijn wederwaardigheden mogen voor hen een reden zijn om te roemen. (Epistel van verleden zondag)

In de overtuiging dat hun innerlijke kracht van boven moet worden gegeven, geeft hij hun een gloedvol gebed mee, waarin hij biezondere genaden voor hen allen afsmeekt.

1\. _Daarom buig ik mijn knieën voor de Vader van wien alle geslachten in de hemel en op aarde hun naam hebben ontvangen..._

Alles is van God afhankelijk: alle schepselen danken hun wezen aan Hem. Tot God dus richten wij ons als wij bekoord worden tot ontmoediging, om door Hem weer met geestelijke, bovennatuurlijke kracht bezield te worden.

Er is een zekere dynamische geladenheid nodig in onze geestelijke opgang naar God. Zonder deze goddelijke drijfkracht is de bereiking van het hoge ideaal (heiligheid, zeer innige vereniging met God en dus onthechting aan onszelf en aan het aardse) niet denkbaar.

2\. _Dat Hij naar de rijkdom van zijn glorie u moge verlenen krachtig naar de inwendige mens te worden gesterkt door zijn Geest._

Als God ons die geestelijke kracht wil geven... zal Hij die om ons gebed geven _volgens de rijkdom van zijn glorie_, dus op een goddelijk-overvloedige wijze. Dan zullen we in staat zijn tot alles wat nodig is om zijn heilige wil te volbrengen, ook om aan zijn genade met grote getrouwheid te beantwoorden. Want wij zullen naar ons inwendig wezen, in het diepste van ons hart, geleid, gedreven en vooral gesterkt worden door de heilige Geest.

Het is niet mogelijk dat wij niet zouden veranderen als deze macht in ons leven voelbaar wordt.

Wat is, vanuit dit gezichtspunt, ons vurig gebed kostbaar, daar God ons daardoor die onmisbare hulp bij het streven naar heiligheid wil geven. Indien wij misschien traag, onbeholpen en struikelend de weg naar boven gaan, dan ligt dat aan onze werkelijke _zwakheid_; wij constateren dan min of meer een gebrek aan goddelijke kracht, gebrek aan de reële invloed van de heilige Geest. De Geest die de chaos tot kosmos maakte toen Hij boven de wateren zweefde, en de wanorde tot een wonderwerk van Gods almacht herschiep; de Geest die de arme zwakke apostelen op het pinksterfeest omvormde, tot in hun diepste wezen verlichtte en versterkte. Hij weet ook raad met onze zwakheid, ...indien wij ons open stellen en bidden.

3\. _...Dat Hij Christus in uw harten doe wonen door het geloof._

Christus moge in ons wonen. Die inwoning van Christus is de voorwaarde in elk priesterleven opdat het vruchtbaar zou kunnen zijn.

De gelovigen hebben de verwachting (zij hopen het), dat de priester ook in zijn uiterlijk optreden, als vergeestelijkt mens iets zal laten doorstralen van de Christus die in hem woont.

Wat maakt de kloosterling heilig? Dat komt uit zijn of haar allernauwste verbondenheid met Jezus Christus, die hun leven als transformeert, zelfs op zichtbare en waarneembare wijze. En is het niet hetzelfde voor ieder christen die leeft vanuit zijn heilig doopsel en volgens zijn christelijke overtuiging? Hij is alles wat hij is, _door zijn eenheid met Christus_.

Paulus bidt dat die eenheid moge bevestigd worden (_dat Christus moge __wonen__ in ons_), door het geloof.

_O Jezus die _alles_ wilt zijn in ons leven, wij smeken U nederig, dat Gij door de kracht van de heilige Geest ons inwendig wilt versterken en altijd bij ons wilt blijven. Moge uw heilige mensheid als werktuig van de Godheid ons de genaden geven die nodig zijn voor onze innerlijke en ware heiliging. Amen._
