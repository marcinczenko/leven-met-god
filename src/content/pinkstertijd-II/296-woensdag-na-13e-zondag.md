---
path: /296
title: '296: WOENSDAG NA DE 13e ZONDAG'
tag: pinkstertijd-2
content: ../styling.md
sortIndex: 296
---

## De geest van geloof

_Almachtige, eeuwige God, geef ons een vermeerdering van geloof, hoop en liefde..._

1\. Men zou kunnen menen dat het bezit van de goddelijke deugden, eenmaal ingestort en ontvangen bij het heilig doopsel, ons hoegenaamd niet behoeft te verontrusten. Deze deugden zijn immers bij ons wel veilig. We behoeven slechts te zorgen dat wij Gods vriendschap niet verliezen, daarmee is goed beschouwd alles in orde.

Maar zó eenvoudig is het zeker niet. Het rijk Gods is in ons (_regnum Dei intra vos est_), het gaat dus niet buiten ons om; het leeft dus ook niet buiten onze daadwerkelijke belangstelling en ijver.

Het rijk Gods - dat is voor zover het ons zelf betreft - vooral ons persoonlijk inwendig leven, dat steunt op Gods genade en daardoor gevoed wordt, en dat vooral moet groeien door onze beoefening van de goddelijke deugden.

_Meer geloof, meer hoop, en meer liefde,_ dat karakteriseert de heiligen als wij ons met hen
vergelijken. _Het doel van de goddelijke deugden is de ziel los te maken van alles wat minder is dan God en door dat feit zelf haar met God te verenigen._

Zo spreekt Sint Jan van het Kruis. Hij ziet de goddelijke deugden dus als iets van zeer grote waarde in verband met onze opgang naar het allerhoogste. Dezelfde heilige meent ook _dat het onmogelijk is tot de volmaaktheid van de goddelijke liefde te komen als men zich niet ernstig toelegt op de beoefening van deze drie deugden_. (_Oeuvres complètes_, blz. 1192)

De Kerk spoort ons herhaaldelijk aan tot groter geloof. Is het niet waar dat wij zelf dringend behoefte hebben aan diep en levendig geloof? Ook aan dieper en levendiger geloof?

Wij gaan niet mee met Gods bedoelingen in ons als wij ons niet een grote geest van geloof trachten eigen te maken.

_God vermeerdert_ in ons die deugd, zoals Hij ons ook de gave, het vermogen _gaf om te geloven_, maar aan die vermeerdering mag onze persoonlijke toeleg en inspanning toch niet vreemd zijn.

De goddelijke Meester legt de nadruk op het geloof en op de grote waarde van dat geloof.

Als het gaat over zondenvergeving zegt Hij: _uw geloof heeft u gered, ga heen in vrede_. (Luk. 7:50) Of bij het verkrijgen van een vurig verlangde gunst: _o vrouw, groot is uw geloof, u geschiede zoals gij verlangt_. (Matt. 15:28) Het geloof loopt gevaar, de Meester moet het beschermen; bidden om die bescherming getuigt al van ijver voor het behoud van ons geloof. _Simon, Simon, zie, de satan heeft u allen willen ziften als tarwe, maar Ik heb voor u gebeden, dat uw geloof niet zou bezwijken..._ (Luk. 22:31)

2\. De mens leeft altijd volgens een of andere geest; dit kan een wereldse geest zijn, een geest van egoïsme, waarbij dus alle handelingen en plannen min of meer worden ingegeven en beïnvloed door eigenbaat, door stoffelijke en tijdelijke idealen, door verlangen naar aards geluk. Nu behoeven wij het aards geluk niet uit te sluiten, maar wanneer ons streven hierop uitsluitend of bij voorkeur is gericht, krijgt de geest van geloof geen kans meer.

De geest van geloof is een biezondere mentaliteit, waarbij onze wijze van oordelen, van aanvoelen, waarderen, beminnen en verwerpen, wordt ingegeven door hogere waarheden, die aan de openbaring ontleend, licht en gloed geven aan verstand en wil.

Het geloof in ons kan groeien wat uitgebreidheid betreft, maar ook wat zijn diepte aangaat. Het wordt uitgebreider wanneer wij meer het object van het geloof vatten, beter het evangelie kennen, de geopenbaarde waarheden en daaruit afgeleide conclusies.

_De geest van geloof_ is daarmee nog niet altijd gebaat. De diepte van geloof betreft de overtuiging, waarmede men het (eventueel niet zeer uitgebreide) geloof aanvaardt en beleeft.

De daad van geloof gaat de verstandelijke redenering ver te boven. Het is een simpele akt, waardoor wij tegelijk geloof schenken aan God voor zover Hij openbaart en geopenbaard is. Door deze akt, die in haar wezen bovennatuurlijk is, stemmen wij onfeilbaar zeker in met het feit dat God openbaart en met de mysteriën die Hij geopenbaard heeft.

Zo streven wij, door deze éne akt (van geloof) die alle verstandelijke redenering te boven gaat, hoewel wij ze stellen in het duister, naar de beschouwing van de goddelijke dingen, hoog verheven boven alle zekerheden van de natuurlijke orde. (Garrigou-Lagrange-Ruys: _Het zieleleven van de Christen_)

Wij waarderen ons geloof pas, als wij begrijpen dat men zonder geloof God niet behagen kan, dat het geloof ons als een kostbaar geschenk werd gegeven en dat dit geloof ons leiden zal - zo God ons helpt - tot de hoogste ontplooiing van het bovennatuurlijk leven. In de duisternis van het geloof krijgt de ziel gelegenheid tot de meest volstrekte overgave van zichzelf aan God en in dit duister geloof zal zij God leren vinden.

Hoe meer zij daarbij alle menselijke steunpunten weet los te laten, des te meer zal zij haar veiligheid vinden bij God alleen.

_Dit is de overwinning over de wereld,_ zegt Sint Jan, _ons geloof._ (1 Joh. 5:4) Bidden wij dikwijls met de nederige woorden van de vader uit het evangelie: _Ik geloof Heer, maar kom mijn ongeloof te hulp._ (Mark. 9:23)
