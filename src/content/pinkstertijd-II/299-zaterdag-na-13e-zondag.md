---
path: /299
title: '299: ZATERDAG NA DE 13e ZONDAG'
tag: pinkstertijd-2
content: ../styling.md
sortIndex: 299
---

## Dankbaarheid en liefde

_De Heer is geworden tot mijn beschermer, en Hij heeft mijn levensweg verbreed, Hij heeft mij gered, want Hij had mij lief._ (Ps. 17:19,20)

Het is voor ieder die oprecht en van harte gelooft een levensbehoefte God dikwijls te bedanken voor zijn weldaden. Wie in waarheid iemand liefheeft, denkt met dankbaarheid terug aan al de ontvangen bewijzen van liefde. Want onze liefde is geen eenzame liefde: zij is slechts een antwoord op de liefde, die de onze vóór was en die onze liefde heeft gewekt. Onze liefde voor God en voor Jezus is altijd wederliefde.

1\. Zijn weldaden herdenken is zijn weldaden waarderen. De traagheid en de loomheid van onze liefde voor Hem ligt misschien wel hierin, dat wij te zelden en dan nog te vluchtig en te oppervlakkig aan zijn goedheid denken.

Hij is voor ons mens geworden. Wij hebben het misschien reeds te dikwijls gehoord en het valt ons enigszins moeilijk ons te realiseren, wat dit feit aan liefde inhoudt. Hij kwam op aarde om ons leven hier te delen; om onze lasten te dragen; Hij kent de menselijke ellende, niet enkel uit aanschouwing of van horen zeggen, Hij heeft het aan den lijve ondervonden.

Maar vooral: Hij droeg veel meer dan wij. Hij was het Lam, dat de zonden van de wereld wegdroeg; Hij is er aan bezweken, uit eigen vrije wil, uit liefde. Hij wilde ons gelukkig maken, Hij gaf ons het kindschap Gods weer terug, Hij nam de schuld (alle schuld) voor eigen rekening. Daardoor nam Hij onze angsten weg, en kan er alleen nog maar sprake zijn van vertrouwen.

Denken wij in het biezonder aan de wonderbare weldaad, dat Hij bij ons wilde blijven. Hij heeft op een fantastische wijze, dat wil zeggen op een wijze die onze verstandelijke vindingskracht overtreft het middel uitgedacht om _met ons te zijn tot aan het einde der tijden_. Zo was zijn belofte; Hij heeft die op goddelijke wijze waar gemaakt.

In de heilige Eucharistie blijft Hij bij ons, bij ieder misoffer neemt Hij ons mee, om met Hem de Vader _dank te zeggen_. Hij komt in ons, vervult ons van zijn leven, zo dikwijls wij dat willen. In de heilige communie ligt zoetheid en verheven kracht, omdat wij er de goddelijke Meester in ontvangen, die dan in ons komt, met ziel en lichaam, God en mens, om ons te heiligen, te doorgeuren van zijn wezen.

Dit is het sacrament van de heilige eucharistie, van de heilige dankzegging: tezamen met Jezus zeggen wij de Vader dank voor alles wat Hij ons gegeven heeft.

2\. _De Heer is mijn beschermer geworden: Hij heeft mijn levensweg verbreed..._

Hoe dikwijls roept de Meester ons niet uit de droefheid naar de vreugde? Het leven is niet altijd leed en duisternis. Er zijn dagen van onzegbaar grote blijdschap. Wij danken het de Heer, die onze _levensweg verbreed heeft_. In die vreugdevolle dagen mogen wij wel opnieuw Hem dankzeggen voor al de kracht die bij ons binnenvloeide, voor het licht na de duisternis, voor het herleven van onze levensmoed en onze werklust.

Maar willen wij de goddelijke Meester in zijn vurigste verlangens tegemoet komen, dan zullen wij Hem om al die weldaden des te meer beminnen. Al zijn weldaden waren getuigenis van zijn liefde. Nu wordt liefde alleen met liefde betaald. Het moge in ons tot een onuitblusbaar verlangen worden, Jezus steeds meer lief te hebben, alles wat wij doen, te laten spreken van onze liefde voor Hem. Dan groeit ook dagelijks de eenheid tussen Hem en ons, dan zullen wij ook de mogelijkheid zien anderen tot die liefde op te voeren, of in hun liefde aan te vuren.

Heer, leer mij U beminnen! _Ik zal U liefhebben, God, mijn kracht, Heer, die mijn sterkte zijt en mijn toevlucht, Gij mijn bevrijder._ (Ps. 17:2,3)
