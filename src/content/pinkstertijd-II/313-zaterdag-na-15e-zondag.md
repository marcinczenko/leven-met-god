---
path: /313
title: '313: ZATERDAG NA DE 15e ZONDAG'
tag: pinkstertijd-2
content: ../styling.md
sortIndex: 313
---

## Liefde naar Christus' gebod

Wij hebben niet het recht bepaalde mensen van onze waardering en liefde uit te sluiten. Want allen zijn schepselen van God, naar zijn beeld en gelijkenis gemaakt. Zij zijn bovendien door de verlossing van Christus uitverkoren, kind van God te zijn of het te worden en na in zijn vriendschap hier op aarde te hebben geleefd, voor eeuwig van zijn tegenwoordigheid te genieten in de hemel. Zijn zij zondaars dan kunnen zij zich bekeren, maar zelfs hun zondigheid mag voor ons geen reden zijn hun onze liefde te weigeren.

Ik mag dus de liefde die Christus mij vraagt niet beperken tot de mensen, die mij om hun hoedanigheden, hun weldaden, of om hun vriendschap op biezondere wijze aantrekken.

1\. Boven de wet van het oud Verbond: _gij zult uw naaste liefhebben, maar uw vijand zult gij haten_, stelde Christus zijn wet van liefde: _Bemint uw vijanden, doet goed aan hen die u mishandelen en vervolgen. Want dan zult gij kinderen zijn van uw Vader in de hemel, die zijn zon laat opgaan over slechten en goeden en het laat regenen over rechtvaardigen en onrechtvaardigen._ (Matt. 5:43-45) Dus allen liefhebben om zo zelf werkelijk kind van God te zijn en om zó zijn universele liefde voor de mensen te kunnen navolgen.

In de praktijk van het dagelijkse leven maken wij de liefde soms zo moeilijk. Niet alleen maken anderen het ons moeilijk hen onze liefde en genegenheid te bewijzen, maar wij zelf stellen ons op een totaal verkeerd standpunt. Het gaat er immers om de ander te aanvaarden, met zijn hoedanigheden en zijn gebreken. Het gaat er om die ander in zijn waarde te laten, dus te laten zijn wat hij is; het is niet onze taak, ons onmiddellijk op zijn of haar gebreken te werpen, die te kritiseren, ons daaraan te ergeren en die ander te willen maken zoals wij zelf zijn. Misschien zouden dan zijn gebreken wel groter worden. Onze opvatting is niet voor iedereen maatgevend. Waarom zou ik een ander niet eens rustig de ruimte geven, zonder bitsheid en zonder kritiek? Ben ik er wel voldoende van overtuigd dat de ruime levenssfeer die ik een ander laat, voor hem nodig is opdat hij zichzelf zou kunnen zijn? En bij die milde en ruime opvatting van mijn kant, groei _ik_ in liefde, in persoonlijkheid, in wijsheid. Die naastenliefde komt dus ook mijzelf ten goede.

2\. Wie van de naastenliefde een al te persoonlijke aangelegenheid maakt, in die zin dat hij zelf zich tot uitgangspunt en norm stelt... is te subjectief, te beperkt en te egoïstisch in zijn opvattingen. Zijn naastenliefde mist de zuiverheid, de breedte, de soepelheid die haar toch eigen dient te zijn. Als wij de mensen alleen maar willen zien vanuit ónze gezichtshoek en daarbij dus een vrijwel persoonlijke maatstaf aanleggen, de anderen afmeten naar _ons_ temperament, naar _onze_ opvattingen, naar _onze_ gewoonten, dan zijn we beperkt en kleingeestig. Zonder het te willen, misdoen wij dan tegen de geest van het evangelie. Zó is Christus' wet van liefde niet. Die ademt vrijheid, goedheid, dienstvaardigheid, maar houdt zich op afstand van kritiek, bekrompenheid en ikzucht.

De naaste staat niet in functie van _ons_, van onze waarde, ons oordeel en van _onze_ mening; maar hij dient te worden aanvaard en bejegend volgens Gods oordeel. Dàt oordeel openbaart ons Christus in de evangelische wet van de liefde.

Het is vrij eenvoudig iemand hartelijk en goed te behandelen die zelf ons eerbied en genegenheid betuigt of die ons diensten bewijst. In dit geval is onze waardering en genegenheid niet zozeer voor die persoon als veel meer voor ons zelf een voldoening. Maar als iemand ons kwetst, ons - ook al is het ongewild - ongenoegen en zelfs last veroorzaakt, als iemand onze zienswijze niet deelt of onze wijze van handelen en leven niet goedkeurt, dan is het zo moeilijk werkelijke liefde en dienstvaardigheid, werkelijk respect en echte vriendelijkheid op te brengen.

Toch mogen wij in de fouten van anderen geen reden zien om hun onze liefde te weigeren. Zolang wij de naaste zien als iemand die ons moet helpen, eren en dienen en hem niet aanvaarden als schepsel van God en kind van God, zal ons standpunt niet zuiver zijn.

_Wie mij liefheeft, heeft alles lief wat Ik bemin._ Dit woord van Christus aan de H. Catharina van Genua moge ons helpen voor iedereen goed te zijn. De kracht van Christus zal onze steun zijn. _Heer geef ons uw genade, die ons boven onszelf verheft, want wij willen werkelijk proberen U juist in uw liefde na te volgen. Amen._
