---
path: /283
title: '283: DONDERDAG NA DE 11e ZONDAG'
tag: pinkstertijd-2
content: ../styling.md
sortIndex: 283
---

## De macht van de Meester

Wij zouden de macht van Jezus kunnen bewonderen in zijn daden, of in de overweldigende grootheid van zijn verschijning als God en mens. Hij is inderdaad in zijn wonderen en in zijn gehele optreden als persoonlijkheid onovertroffen.

1\. Zijn macht treedt tegemoet, wie onbevangen het evangelie of de wereldgeschiedenis bestudeert. Maar ook zelf getuigt Hij voortdurend van zijn macht en dat niet - zoals het onder de mensen voorkomt - uit een geest van verwaten hoogmoed, maar in klare, ontwapenende eenvoud.

Immers Christus prijst zichzelf niet, maar Hij is zich onophoudelijk bewust van eigen grootheid, majesteit en invloed. Hij treedt voor de gehele mensheid op en zegt: _Ik ben het licht van de wereld_ (Joh. 8:12); het klinkt ongehoord. Hij gaat nog verder met de woorden: _Ik ben de verrijzenis en het leven_. (Joh. 11:25)

Hij wijst zichzelf aan als de gids door deze wereld: _Ik ben de weg, de waarheid en het leven; niemand komt tot de Vader dan door Mij_. (Joh. 14:6) Hij zal op deze aarde het geestelijke, maar onontbeerlijke voedsel zijn. _Ik ben het brood des levens; wie tot Mij komt, zal geen honger meer hebben en wie in Mij gelooft, zal nimmer meer dorst lijden._ (Joh. 6:35) Hij is de enige toegangspoort: _Ik ben de deur der schapen. Alle anderen, die Mij zijn voorgegaan, waren dieven en rovers_. (Joh. 10:7,8) _Ik ben de deur; zo iemand door Mij binnentreedt, zal hij veilig zijn_. (Joh. 10:9)

2\. Hij wil alles voor ons zijn, kan dat zijn; Hij wil ook zichzelf en daarmede alles aan ons geven; Hij kan dat geven. _Ik ben de goede herder, de goede herder geeft zijn leven voor de schapen_. (Joh. 10:11) _Ik ben gekomen, opdat zij het leven en overvloed zouden hebben_. (Joh. 10:10) _Ik geef hun het eeuwige leven; ze gaan in eeuwigheid niet verloren en niemand rooft ze weg uit mijn hand. Wat mijn Vader Mij heeft gegeven, is het kostbaarste van alles en niemand kan het roven uit de hand van mijn Vader_. (Joh. 10:28,29)

En ten slotte zegt Hij nog van zichzelf dat Hij het middelpunt zal zijn van de gehele wereld: _wanneer Ik van de aarde omhoog ben geheven, zal Ik alles tot Mij trekken_. (Joh. 12:32) Hij noemt zich op bedekte, maar toch duidelijke wijze de oorsprong van alles: _Voorwaar, voorwaar, Ik zeg u: eer Abraham werd, ben Ik._ (Joh. 8:58)

Als wij over die macht, die inponerende figuur van Jezus nadenken, krijgt al het andere een andere kleur en een andere waarde.

Het is dus inderdaad zo: _Christus is ofwel niets, wat wel niemand zal kunnen beweren, of Hij is de hoofdzaak_. (Langbehn.) Hij is inderdaad de hoofdzaak, en Hij is dat van de gehele wereld: _Christus, de kunstenaar van de mensheid, gaf vorm aan het menselijk gelaat voor duizenden jaren_. (v. Schmidt-Pauli) Maar Hij is dat ook voor mij. Hij is de hoofdzaak. Zijn woorden zijn mijn wijsheid, zijn beloften zijn mijn hoop, zijn lijden is mijn veiligheid, zijn liefde voor mij is mijn geluk. Er gaat niets boven Hem, Hij overtreft alles in mijn leven. Op Hem steunt dus mijn moed, mijn werk, op Hem baseren zich mijn plannen en stoutste verwachtingen. In Hem vind ik de kracht tot geduld, tot goedheid, tot levenshervorming, tot volharding, tot heiligheid, tot leven, en alleen, alléén in Hem.

_O Jezus, laat toch uw weldadige macht mij beheersen; wees Gij mijn enige leider, mijn enige Leraar, mijn enige Vriend, mijn enige Hoop, mijn enige Vreugde. Dan zal ik leven tot uw eer; en dit zal zijn mijn liefde, mijn leven, mijn geluk voor altijd. Amen._
