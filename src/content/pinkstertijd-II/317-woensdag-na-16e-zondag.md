---
path: /317
title: '317: WOENSDAG NA DE 16e ZONDAG'
tag: pinkstertijd-2
content: ../styling.md
sortIndex: 317
---

## Hopen op God

De nood zelf van het hedendaagse leven dringt aan op bezinning van wat hopen eigenlijk is. Het is dus helemaal niet vreemd ons eens af te vragen wat, volgens bijbel en kerk, hopen is. Het is belangrijk en actueel.

1\. Laten wij het nu reeds zeggen: er is geen hoop met dieper fundament, geen hoop die ons uiteindelijk kan voldoen, tenzij de hoop op Hem die als Redder in de wereld kwam, Jezus Christus. Telkens blijkt de mensheid de neiging te bezitten over te lopen naar iemand die haar te midden van angstwekkende zorgen een nieuwe positieve hoop kan bieden. Slechts één onder al de helpers doorstaat de toets van het speurend en zoekend hart. Hij is het - Hij alleen - die kan zeggen: _Ik ben de weg, de waarheid, en het leven, niemand komt tot de Vader tenzij door mij._

_Van de drie goddelijke deugden was het niet het geloof, niet de liefde, maar de hoop die het minst voorradig was in de wereld, waar Christus verscheen. En wij bevinden ons vandaag juist in dezelfde situatie. Dat gemis aan een positieve en bevredigende hoop in deze wereld heeft geleid tot de "zenuwinzinking" van de Grieks Romeinse beschaving._ (J. M. Fison, bij _Humanus_, in Kultuurleven, febr. 1956, bl. 85) Worden wij niet bedreigd met een zelfde morele inzinking, omdat alle zekerheden ons aan het ontvallen zijn? De mens van vandaag tracht dit te ondervangen door te vergeten: _ontspanning zoeken_ - ofwel door aan elke dreiging afzonderlijk te ontsnappen: _zich verzekeren_. Maar onze _rèdding_ ligt in de hoop, in de rotsvaste overtuiging, dat wij op weg zijn naar een onvervalst en puur geluk, dat niet meer verflauwt of vergaat, dat zijn steunpunt vindt in de Goddelijke belofte en dat onafhankelijk is van de aardse onzekerheden. Hoop immers steunt op zekerheid. Die zekerheid kan niet van deze aarde zijn, waar alles wankel staat. Het is de zekerheid van Christus' verlossingswerk.

_Wij zijn verlost om te hopen,_ zegt Sint Paulus. Zowel de gezondheid van de geest als van het lichaam zijn mede afhankelijk van de gezonde levensbeschouwing, die vertrouwen inspireert, die uit hoop op een onvergankelijk geluk doet leven en die ons ver uitheft boven alle aard- en tijdgebondenheid.

Wat mogen wij ons bevoorrecht achten, dat ons deze _hoopvolle_ levens- en wereldbeschouwing gegeven werd. Onze hoop vindt haar fundament in ons geloof aan de verlossing van Christus en dit ons geloof is een mysterie van plicht en genade.

Met Gods genade leven wij naar die glorievolle, gelukkige eindtijd toe, wij zijn op weg en Christus' waarheid geeft ons de genade, dat dit geluk werkelijk bereikbaar is. Het is niet een vrome fantasie, niet een wensdroom, maar het resultaat, dat onfeilbaar zeker klaar ligt voor degene, die aan de gevraagde voorwaarde, _in Christus te blijven_, heeft voldaan.

2\. De hoop op het hiernamaals is bij de Christenen vandaag maar al te dikwijls vaag, van buiten geleerd en theoretisch. Zij bekroont te zelden hun aardse opvattingen en werkelijkheden. Hoe dikwijls weegt het aardse zwaarder en wordt in feite aan het stoffelijke en tijdelijke de grootste invloed toegekend. Wanneer het aardse hen ontvalt is alles ineens somber en uitzichtloos geworden. Moeten wij kiezen, dan kiezen wij het aardse. Wij zien het leven wellicht toch te veel als een bevrijd blijven van zonden en te weinig als een zijn in Gods kracht, als een onstuimige, dynamische opgang naar een volmaakter leven.

Ontbreekt ook mij niet de werkelijke bezieling? En als die Christelijke gloed er niet is, noch het heilig optimisme, dat mij ondanks alle zwakheid, voortdurend doet steunen op de geest van God, op zijn almacht, dan zal ik niet snel voorwaarts kunnen gaan. Zijn macht wordt groter naarmate ik op Hem vertrouw. Is er een _levendige_ hoop op het eindsucces, dan ontbrandt ook de ijver, dan weet ik, dat mijn zwakke krachten door zijn almacht worden ondersteund, dat mijn goede wil niet berust op wat ik kan, maar op wat Hij voor mij zal doen.

De hoop is dan pas sterk en groot, bezielend en idealistisch, als ik het object zo ver mogelijk buiten en boven mijzelf projecteer. Zulk een object is _God en Zijn liefde_, die ik bereik, omdat Hij mij steunt en trekt en bemoedigt.

_O God, vervul mijn hart van hoop en vertrouwen zodat ik eens het eeuwig geluk bij U bereiken zal. Amen._
