---
path: /263
title: '263: VRIJDAG NA DE 8e ZONDAG'
tag: pinkstertijd-2
content: ../styling.md
sortIndex: 263
---

## God in ons II

Het blijkt uit allerlei publicaties dat angst, gespletenheid en verwarring in hoge mate de geesten en gemoederen van vandaag vervult en bezighoudt. Toch wordt ook het woord verlossing gehoord; er is zelfs een zekere ontdekking van een verlossing. Het is de verlossing door bewustmaking _van wat ons gezamenlijk bedreigt_. En die bewustmaking lijkt op een katharsis. (cf. De Tijd, 10 April 1959)

Wij moeten dat willen zien en ook willen begrijpen. Het is waar: velen leven in angst, in gespletenheid, in onrust. In het gemeenschappelijk dragen van de angst is een soort katharsis, het is een verbroedering, een tot elkander komen in het gezamenlijk-gedragen leed, en hieruit reeds ontstaat een loutering.

1\. Maar een diepere loutering, een diepere aanvaarding van het leed, waarbij dit zelfs in zijn tegendeel kan omslaan, is de ontmoeting in Christus. Elkander ontmoeten in Christus en door Christus ons laten binnenleiden in onszelf, waar de bron weer vloeit van vrede, geluk en schoonheid, die God zelf is. Dat is de ware, de uiteindelijke oplossing van ons leed.

Er is geen toevlucht voor de angstige mens, geen oplossing voor hem die zorg heeft en in verwarring is, tenzij in en bij God. Maar God moet dan dichtbij gevonden worden. Hij is naar Christus' woord en door _zijn_ offer en _zijn_ bloed, ook inderdaad dichtbij. Hij woont voortaan in ons als wij in liefde en vrede mèt Hem willen zijn. Wie God bemint, wie Hem ziet als einddoel, en zijn woord en wens als levensnorm, ontmoet Hem ook in eigen hart. Dan neemt de angst een andere vorm aan, hij vervloeit ongemerkt, vermindert en verdwijnt omdat hij tegenover de liefde van God in ons, geen stand kan houden. Onder de voelbare tegenwoordigheid van God schrompelt de angst ineen.

De verwarring maakt plaats voor vrede en er zijn nieuwe gevoelens van geluk, van zuiver, heilig, hoog geluk. Geluk om God, geluk in God.

_Zie Ik sta aan de deur en klop; als iemand luistert naar mijn stem en voor Mij opendoet, dan zal Ik bij Hem binnenkomen; Ik zal de maaltijd met hem nemen en hij met Mij._ (Openb. 3:20)

Dat is ook voor de mensen van vandaag, voor u en voor mij, bij uitstek de bron van vrede en geluk: _God in ons_. Zich dat bewust worden, is een ontwaken in de reeds lang vertrouwde christelijke gedachte. Het is een nieuwe dag, een nieuw licht, een nieuwe schoonheid.

2\. In ons leeft God zijn eigen trinitarisch leven. Want de Vader brengt van eeuwigheid tot eeuwigheid zijn Zoon voort... ook in mij; de Zoon is zijn spiegelbeeld en meer dan dat: zijn evenbeeld, zijn woord, zijn zelfstandige gedachte _in wie Hij zijn welbehagen heeft_. De Vader en de Zoon leven in mij: van hen komt van eeuwigheid tot eeuwigheid de heilige Geest voort... ook in mij. Mijn ziel is als een kleine hemel, waar dit goddelijk leven zich zonder ophouden ontplooit en ontvouwt.

De heilige Drieëenheid leeft in mij om mij op te nemen in haar leven, mij één te doen worden met die goddelijke levensstroom. Daarom juist deel ik krachtens de heiligmakende genade in de goddelijke natuur.

De Vader brengt in mij zijn Zoon voort en geeft Hem aan mij, om van mij zijn aangenomen kind te maken; Hij doet dit terwille van zijn enige Zoon die voor mij geïncarneerd werd. Vader en Zoon ademen in mij hun heilige Geest en geven Hem aan mij opdat Hij die de band en de eindterm is van hun liefde en vereniging, ook de band van mijn liefde zou zijn, de band van mijn eenheid met Hem. (P. Gabriel, _Intimité divine_, 1956, IV, blz. 92) Wat Gods tegenwoordigheid in mij van mij vraagt moet wel zijn een groot geloof en een vurige liefde.

Door de Vader worden wij dan getrokken tot de Zoon om in Hem op te gaan, om in altijd diepere eenheid met Hem, de Zoon, te leven; in eenheid met zijn Godheid, in eenheid ook met zijn mensheid.

_Niemand kan tot Mij komen als de Vader hem niet trekt._ (Joh. 6:44) En de toenadering tot de Zoon, de vurige liefde voor Hem leidt ons vanzelf naar de Vader. Want de Zoon leert ons de Vader kennen (is Hij daarom juist niet op aarde gekomen?) _Niemand komt tot de Vader tenzij door Mij._ (Joh. 14:6)

Steeds meer mogen wij leven en als verdwijnen in Christus. Hij leve in ons, Hij zal dan ook in en door ons werken (_ik leef, maar ik zelf niet meer... maar in mij leeft Christus_).

De Vader en de Zoon geven mij de heilige Geest, de Geest van wijsheid en van liefde, van kracht en van godsvrucht. De Geest, die de zelfstandige goddelijke liefde is, stort steeds meer in mij zijn goddelijke gaven; de leiding die van Hem uitgaat in; en door zijn zeven gaven, geeft de ware diepte, de ware heiligheid en vruchtbaarheid aan mijn leven.

_O zielen, die voor deze verheven grootheid zijt geschapen en daartoe wordt uitgenodigd... waarmee amuseert gij u toch?_ Als de heilige Drieëenheid in ons vraagt om onze aandacht en onze liefde, mogen wij ons niet verliezen in allerlei oppervlakkigheden die God en ons onwaardig zijn.

Dit is de bron van vrede: God in ons, die in ons leeft en spreekt en werkt.
