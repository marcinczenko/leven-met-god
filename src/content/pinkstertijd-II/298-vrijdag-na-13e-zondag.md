---
path: /298
title: '298: VRIJDAG NA DE 13e ZONDAG'
tag: pinkstertijd-2
content: ../styling.md
sortIndex: 298
---

## Hebt moed, Ik heb de wereld overwonnen

Als wij ten volle één willen zijn met Christus, door ons geloof, door de heilige communie, door het heilig misoffer en onze eenheid met Hem in zijn mystiek lichaam, de Kerk, en boven alles door een voortdurend groeiende liefde, dan zullen ook wij mèt Hem de wereld overwinnen.

1\. Wij proberen, indien wij de Meester werkelijk beminnen, en daarnaast werkelijk geloven in zijn liefde voor ons (zijn eeuwige en dus zijn voortdurende, dagelijkse liefde voor ons), al het onze naar _tijd, leven en eeuwigheid_ te leggen in zijn goddelijke, liefdevolle handen.

Wat Hij van ons wenst is dat vertrouwen, die onbegrensde, argeloze overgave, die wij als een verrukkelijke eigenschap bewonderen in het kind dat niet vraagt: _waar gaan we naartoe?_ maar dat blij vertrekt en gelukkig is dat het gaan mag, met zijn handje in de hand van moeder.

Dit vertrouwen verkrijgt voor ons overvloedige genade in allerlei vorm. Laat de sluier gerust voor onze ogen blijven en verlangen wij niets te weten van onze toekomst, want op die wijze vinden wij een voortreffelijke gelegenheid die toekomst toe te vertrouwen aan de goedheid van God zelf! Hij weet immers blinden langs de beste wegen te leiden. En als de blinde weet dat hij Gods kind is, de biezonder bevoorrechte, beminde bruid of vriend van Jezus Christus, dan zal hij ook zover komen dat hij zich verheugt over een blindheid, die zijn kracht en invloed op het Hart van Jezus groter maakt. En de goddelijke Meester zelf is geneigd om deze ziel te bedanken voor haar groot vertrouwen, want het is een bewijs van haar zeer grote liefde.

2\. Zie in dat alles, in alles wat u overkomt, Gods tederheid die van geen einde weet, die nooit wordt onderbroken. Zijn tederheid? Ze is als een leven dat nooit sterft, zij is eeuwigdurend. En ons bovennatuurlijk leven, dat ademt bij de gratie van Gods tederheid, dat dus dáárin zijn kracht en zijn bloei kan vinden, mogen wij dagelijks voeden en versterken.

De overtuiging dat Jezus ons bemint en dat zijn tederheid over ons waakt, over ieder van ons persoonlijk, moet wel golven van liefde, van heilige geestdrift en ontroering bij ons doen binnenstromen.

Wat zijn _de gevolgen_ van een groot vertrouwen op God in ons eigen leven! Allereerst geeft het Jezus dan pas ten volle de vrijheid om in ons te werken. En gij weet _wat_ Hij in ons wil doen. Vervolgens: wij zullen _vol goedheid voor anderen_ zijn, als ons eigen kinderlijk, inwendig vertrouwen op God ons blij en dus goed en welwillend heeft gemaakt. En de goedheid is het machtigste hulpmiddel tot apostolische vruchtbaarheid bij ons dagelijks contact met de mensen. Wie ziet nog grenzen aan onze kracht wanneer wij werkelijk vertrouwen en op Jezus Christus steunen?

Paulus spreekt van onze _onzegbare kracht_ in Christus. Maar wij kregen ons geestelijk leven om het te doen groeien, ook - en vooral - door een groot vertrouwen. Laat alles ons voeren tot groter liefde, en ons tevens brengen tot meer, tot dieper vertrouwen op Jezus Christus en op zijn genade! Dit is een zaak van eindeloze oefening, van talloos vele herhalingen, in de vreugde en in het licht, maar nog veel vaker in de duisternis en in het leed. Maar altijd is Hij bij ons: _Hebt moed, Ik heb de wereld overwonnen._ (Joh. 16:33)
