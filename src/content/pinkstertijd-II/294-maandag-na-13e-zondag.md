---
path: /294
title: '294: MAANDAG NA DE 13e ZONDAG'
tag: pinkstertijd-2
content: ../styling.md
sortIndex: 294
---

## Niet de gezonden, maar de zieken

De eerste les uit Jezus' ontmoeting met de tien melaatsen is de les van diepe nederigheid en van groot vertrouwen.

Wij mogen wel bedenken, dat Naäman, de Syriër, bijna de genezing van zijn melaatsheid verspeelde, omdat hij het aangewezen middel te eenvoudig vond, een beetje zelfs beneden zijn waardigheid, omdat hij zich in de Jordaan moest gaan wassen. Vinden wij _nederigheid_ en _vertrouwen_ niet wat al te goedkope "middeltjes"? Het inzicht in eigen zwakheid en onloochenbare zondigheid pleegt de hoogste genademededelingen van God te begeleiden en is er zelfs, normaal gesproken, de onmisbare voorwaarde toe.

1\. Gering denken over jezelf, je beneden anderen achten, de naaste (oprecht) verheffen, geen kwaad van hem spreken, niemand denigreren uit wraak of om zelf daardoor naar voren te komen... dat hoort reeds bij onze nederigheid. En intussen zelf oprecht zeggen: _God, wees mij zondaar genadig_. Dat is een evangelisch gebed, door Christus zelf de tollenaar in de mond gelegd. Dat wijst de richting uit van de ware en de diepe nederigheid.

_Wens niet gekend en voor niets geacht te worden..._ Dit is zulk een diepe wijsheid dat wij ze zo diep vinden als een afgrond en er maar liever niet naar kijken. En toch... de ware nederigheid trekt genaden af en de genade van God kunnen wij onmogelijk missen.

Hoe kortzichtig is het dan te jammeren over eigen fouten en zonden (een onafzienbare rij misschien) en dan de weg niet meer te vinden naar blijdschap, kracht en levensmoed.

Het bewustzijn van onze zonden en van onze zondigheid mag ons wel klein maken, voorzichtig, bescheiden, maar het mag ons niet verpletteren.

Het berouw behoeft altijd een (voor ons zieleleven) _wezenlijke_ aanvulling: die van het groot vertrouwen namelijk, dat wil zeggen van de volkomen overgave aan Gods grenzeloze barmhartigheid.

Jezus had medelijden met de tien melaatsen: daarom wilde Hij hen ontmoeten. Hij heeft ook een zuiver, heilig, goddelijk medelijden met ons, daarom wil Hij dat wij Hem ontmoeten.

Wie ziet niet in dat nederigheid en vertrouwen op Jezus Christus de toegang opent tot Gods meest uitgelezen schatten?

2\. Wij zijn misschien nog niet doorgedrongen tot de diepte van dit in wezen peilloze geheim, want in die diepte ontsluiert het ons de kennis van ons zelf en ook enigszins de kennis van de oneindig grote God.

Wij zijn niets, wij zijn zondig; Hij is alles, Hij is louter liefde.

Deze waarheid kan veel meer bewerken dan een inzicht in ons verstand. Zij kan een nieuwe richting geven aan ons leven.

Wie dikwijls overdenkt, hoe arm en hoe melaats hij is, zal daardoor zijn trots en hovaardij noodzakelijk ondermijnen. Wie telkens weer opnieuw zijn toevlucht neemt tot Jezus' barmhartigheid, zal gaan begrijpen dat God louter liefde is. Zo leert men eigen kleinheid zien en Gods grote goedheid smaken.

Zo keert men zich langzaam (maar standvastig) af van eigen (gewaande) grootheid, zo groeit de zachtheid in oordeel en in woord ten opzichte van de evenmens; zo kweekt men die zo kostbare bescheiden levenshouding aan, die de beste introductie is tot de ware vriendschap en wederzijdse genegenheid. Hier ligt voor velen een uitmuntend middel tot apostolaat, want waar wijsheid en overredingskracht geen succes meer hebben, daar geeft men zich dikwijls gaarne gewonnen aan de goedheid, de pretentieloosheid en de bescheidenheid.

De telkens herhaalde blik op Jezus' liefde vervult het hart met een hernieuwde, diepe blijdschap en een wonderbare sterkte.

Niemand kan zonder vertrouwen leven. En hoe zou men dan zonder vertrouwen het _eeuwig_ leven kunnen veroveren, te meer daar eigen ellende een permanente bekoring vormt tot mismoedigheid, tot lauwheid of zelfs tot een doffe onverschilligheid? Het vertrouwen zal een vurige liefde wekken; samen met de liefde zal het vertrouwen ons weer doen zeggen: _ik kan alles in Hem, die mij versterkt_. (Fil. 4:13)
