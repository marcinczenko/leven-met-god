---
path: /316
title: '316: DINSDAG NA DE 16e ZONDAG'
tag: pinkstertijd-2
content: ../styling.md
sortIndex: 316
---

## De volheid van het christelijk leven

De kracht van de heilige Geest en een groot geloof zijn de eerste voorwaarden voor onze groei in Christus. Sint Paulus beschrijft die groei nader in zijn verheven gebed aan de Efesiërs (epistel van verleden zondag).

1\. _Dat gij geworteld moogt blijven en gegrondvest in de liefde._

De plant haalt haar voedsel, geheel haar levenskracht uit de bodem door haar wortels; zo doet het ook de sterkste en de vruchtbaarste grote boom. Alle levensvolheid ontlenen _wij_ aan God langs de weg van de liefde. Zijn liefde die ons het goddelijk leven meedeelt, stelt ons in staat Hem te beminnen. Naarmate wij op zijn uitnodiging ingaan en Hem meer liefhebben, ontvangen wij door de liefde alles wat voor onze geestelijke schoonheid en rijkdom nodig is. _Zonder Mij kunt gij niets doen,_ zegt Christus. (Joh. 15:5)

De liefde is de _wortel_ van alle geestelijke gaven. Alles ontlenen wij aan Hem, alles ontvangen wij ván Hem door die liefde. Hoe vuriger en hoe zuiverder onze liefde is voor God en Jezus Christus, des te overvloediger worden de genaden: de ontvankelijkheid neemt dan toe en daarom geeft God overvloediger. _Het is van het grootste belang,_ zegt Sint Jan van het Kruis, _dat de ziel zich zo spoedig mogelijk leert oefenen in de liefde._

Maar de liefde is ook _grondslag_. Sint Paulus spreekt van een gegrondvest blijven in de liefde. Waar de liefde fundament is, de vaste grond waarop alles steunt, mag men de stoutste verwachtingen hebben van het toekomstig bouwwerk. Men steunt op de liefde, als men niet ontmoedigd is bij tegenslag, bij ziekte of teleurstellingen, maar dit alles weet te dragen ter liefde van Hem. Men steunt op de liefde als men moedig voortgaat, ook al slaagt men niet onmiddellijk in het overwinnen van allerlei gebreken, al is men inwendig duister, troosteloos en dor.

2\. _Dan,_ zo gaat de apostel verder, _zult gij tezamen met alle heiligen u een denkbeeld kunnen vormen van de breedte en lengte, de hoogte en diepte..._

Indien deze voorwaarden vervuld zijn en wij in die mate door Christus in beslag worden genomen, met Hem voortdurend verenigd in liefde, gestuwd en gesterkt door de heilige Geest... dan gaat ons enig licht op over het heilsmysterie dat Christus is. Want dit heilsmysterie is, wat zijn diepere betekenis betreft, in geleerde theologische verhandelingen niet te vinden. Niemand vindt Christus op die onvertolkbare, geheimzinnige en toch zo aangrijpende wijze, omdat hij zo hoog begaafd is of om welke menselijke reden ook in aanzien staat. Dit begrip van wat Christus voor de mens kan zijn en wil zijn, wordt door God ingestort. De voorbereiding tot dit begrip is geloof in nederigheid; het is vooral het wijd openstaan voor de werking van de heilige Geest en het rusteloos en hartstochtelijk beminnen. Ook tot ons zou Christus kunnen zeggen: _Gij kent de weg..._ (Joh. 14:4) Wat zou ons tegenhouden op die weg die Christus zelf is? _Ik ben de weg,_ zegt Hij, _de waarheid en het leven._ (Joh. 14:6)

Het is waarschijnlijk ook bij ons de afzijdigheid, de terughoudendheid tegenover Hem, gebrek aan vertrouwen, gebrek aan overgave; de geheime vrees: als ik dit doe... ben ik mijzelf kwijt.

_O Jezus die ons zo duidelijk en als onweerstaanbaar roept tot vertrouwen, tot liefde, tot vereniging met U, geef ons de kracht onszelf in die (schijnbaar) roekeloze liefde prijs te geven. Trek ons zo sterk aan, dat wij __van U__ worden en onszelf eindelijk verliezen, vervul uw goddelijke belofte ook... tegenover mij: "als Ik van de aarde zal verheven zijn, zal Ik alles tot Mij trekken". Amen._ (Joh. 12:32)
