---
path: /290
title: '290: DONDERDAG NA DE 12e ZONDAG'
tag: pinkstertijd-2
content: ../styling.md
sortIndex: 290
---

## Het grote geheim van God

Het grote geheim van God is niet dat Hij bestaat, ook niet dat Hij oneindig machtig, goed en wijs is. Dit alles kan immers het verstand, zij het met moeite dikwijls, wel achterhalen. Maar wat Hij van zichzelf gezegd heeft is zijn grootste geheim: dat Hij namelijk bestaat als één God in drie Personen.

Dit mysterie speelt een grote rol in Gods Kerk; de openbare eredienst spreekt erover op allerlei wijzen. Maar ook in het particuliere geestelijk leven treedt dit mysterie op als biezonder invloedrijk, als iets wat een speciale aantrekkingskracht uitoefent en wat God meer blijkt te onthullen naarmate de zielen nader tot Hem komen.

1\. Zo wordt aan de godsvrucht tot de heilige Drieëenheid een biezonder opvallende plaats ingeruimd in het geestelijk leven van meerdere grote heiligen en ook bij zielen met een sterk ontwikkeld inwendig leven.

Het hoogste stadium van de spirituele, innerlijke ontwikkeling, het stadium namelijk van de transformerende of omvormende vereniging met God begint doorgaans, zo niet altijd, met een verstandelijk visioen van de H. Drieëenheid, zoals Teresia van Avila dat beschrijft in de zevende woning van _het Kasteel van de Ziel_.

Maar het opvallende is daarbij dit: alsof de ziel door haar trouwe en biezondere begenadiging nu in staat is meer de tegenwoordigheid van God in zijn drie Personen te kunnen genieten, blijven deze Personen voortaan bij haar als haar voortdurend gezelschap. Deze tegenwoordigheid is niet altijd even duidelijk of even sterk voelbaar, omdat de ziel dan niet meer in staat zou zijn nog aan iets anders te denken. Doch zo dikwijls zij inwendig haar blik op God richt bevindt zij zich weer tot haar vreugde in dit heilig, weldadig gezelschap. Reeds bij deze eerste mystieke openbaring hebben de drie goddelijke Personen zich op een geheel aparte wijze doen kennen, veel helderder en zekerder, met meer diepte en zaligheid dan menselijke studie dit ooit had kunnen doen.

De H. Franciscus Xaverius bracht hele nachten door met de herhaling van het gebed _o sanctissima Trinitas, o allerheiligste Drieëenheid_. De H. Beda Venerabilis en zoveele anderen vonden een hoge voldoening in het uitspreken van de doxologie: _Eer aan de Vader, de Zoon en de H. Geest._ St. Jan van het Kruis schrijft dat dit heilig geheim hem op zulk een wijze werd geopenbaard, dat _het hem onmogelijk zou zijn geweest te leven, als God zijn zwakheid niet door een krachtige hulp had ondersteund_. Hij las gaarne de mis van de heilige Drieëenheid die, zoals hij zich uitdrukt, _de grootste heilige van de hemel_ is.

Ook in de openbaringen yan Jozefa Menendez komt een opvallend visioen van de heilige Drieëenheid voor, wat des te merkwaardiger is, omdat geheel haar leven haast uitsluitend op Christus was gericht.

Anderzijds vergete men niet dat bij deze biezondere begenadigingen de godsvrucht tot Jezus Christus nooit verdwijnt, ook niet de devotie tot de H. Maagd Maria.

2\. _O mijn God, Drieëenheid die ik aanbid, help mij, mijzelf geheel en al te vergeten om mij in U te vestigen, onbewegelijk en vredig, alsof mijn ziel reeds in de eeuwigheid was; laat niets mijn vrede verstoren, of mij uit U doen weggaan. O, Onveranderlijke, laat iedere minuut mij verder voeren in de diepte van uw mysterie._ Aldus begint een gebed van Elisabeth van de H. Drieëenheid.

Het eerste waarvan zij getuigt is haar aanbidding van de Drieëne God; dit geeft de inhoud, de eigenlijke taak aan van iedere beschouwende ziel. God aanbidden, Hem erkennen, eerbiedigen, en zelf als het ware verdwijnen voor zijn heerlijkheid, voor Hem die de Ene is, de Onzegbare, Onbeschrijfelijke, in de drieëenheid van zijn Persoon.

Zij vraagt _help mij mijzelf te vergeten_; alsof het een hartsbehoefte was, uit eigen bewustzijn te mogen verdwijnen om alles aan God te kunnen geven. Zij wil geheel voor Hem zijn; om door welke vorm van eigenliefde ook, niet meer geremd te worden in de opgang naar de Allerhoogste die zij met zo hevige liefde liefheeft. Haar verlangen is, zich in Hem te mogen vestigen, onbewegelijk en vredig alsof zij reeds in de hemel was, onttrokken aan al de bewegelijkheid en de onrust van deze aarde.

_Laat niets mijn vrede verstoren of mij doen weggaan uit U._ Hebben ook wij niet een dergelijke genade nodig? Wat zou het voor ons goed zijn dringend te bidden: "Laat niets mijn vrede verstoren of mij uit U doen weggaan." Moge Hij in zijn liefde ons dagelijks nader tot zich trekken en ons deze genade van diepe vereniging met Hem geven. Wij zijn daartoe geroepen, wij priesters, kloosterlingen, leken, op grond van onze fundamentele bovennatuurlijke eenheid met God, die haar oorsprong vond in het heilig doopsel.
