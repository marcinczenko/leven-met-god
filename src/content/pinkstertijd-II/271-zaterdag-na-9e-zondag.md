---
path: /271
title: '271: ZATERDAG NA DE 9e ZONDAG'
tag: pinkstertijd-2
content: ../styling.md
sortIndex: 271
---

## Jezus leert ons

Het evangelie van verleden zondag eindigde met de woorden: _nu leerde Hij dagelijks in de tempel_. Iedere dag gaf de Meester onderricht aan het volk. De grote menigte hoorde Hem gaarne zegt de evangelist; en nog: _toen het volk dit hoorde stond het verbaasd over zijn leer_. (Matt. 23:33)

1\. Nog altijd is Jezus onze Leraar, maar Hij wil dat wij tot Hem komen. Hij is het licht: Hij onderricht ons beter dan wie van de mensen ook. _Ik ben het licht van de wereld. Wie Mij volgt, zal niet in de duisternis wandelen; maar het licht van het leven bezitten._ (Joh. 8:12)

Hij leraart in de tempel. Aan zijn voeten zitten en luisteren, al het gewoel eens laten uitsterven om in stilte alleen voor Hem te zijn... is het geen weldaad voor onze ziel? En hoe dikwijls doen wij het? Terwijl wij toch zeer goed weten dat wij dit gesprek met Hem, het neerzitten aan zijn voeten, zo dringend nodig hebben.

Te gemakkelijk menen wij dat _wij_ geen tijd hebben om naar de kerk te gaan en de heilige mis bij te wonen. _Wij_ hebben geen tijd om te bidden of te communiceren. Is het wel zo zeker dat wij geen tijd hebben? En moeten wij het werkelijk zó overhaast doen dat ons mishoren niet veel meer lijkt dan een onbewuste routine-handeling? Mag ons _hart_ daar niet bij zijn? Er zijn nu eenmaal dingen die niet goed gebeuren tenzij wij ze langzaam doen, met toewijding en met toeleg.

Zó behoren we ons ook te wenden tot de Leraar die Jezus is; met graagte, met liefde, met verlangen.

_Nog een korte tijd is het licht in uw midden. Wandelt zolang gij het licht hebt, opdat de duisternis u niet verrast._ (Joh. 12:35) Er is een groei in wijsheid mogelijk, die groei heeft tijd nodig. Iedere minuut van ons leven is kostbaar, ook hierom omdat wij voortdurend kunnen toenemen in kennis van en liefde voor God door Jezus Christus.

2\. Er zijn wel mensen die met opzet of uit pure nonchalance, zich afzijdig houden van Christus (of als dit woord te sterk is), die niet de graad van geloof en liefde halen in hun leven, waartoe zij door God geroepen zijn. Hun aandacht gaat naar hen zelf, naar de wereld, naar het tijdelijke, men zou kunnen zeggen (zij zouden er zelf van schrikken): hun aandacht gaat uit naar alles wat niet van God is of van Jezus Christus.

_Het licht is in de wereld gekomen, maar de mensen beminden de duisternis meer dan het licht._ (Joh. 3:19)

Het licht dat Christus is, baat ons niet als wij er niet door bestraald worden. _Hij leerde in de tempel._ Wie enigermate aan zijn kerk, aan zijn kapel, aan zijn bidstoel gebonden durft te zijn, zal het licht wel vinden. Het is waar - God zij dank - dat wij geen uren nodig hebben om te kunnen bidden. Maar wat is het wijs als zij die wèl uren kunnen gebruiken om te bidden, dat ook doen. Is het geen voorrecht van priesters en kloosterlingen dat zij in hun langduriger gebed Christus mogen ontmoeten en zo mogen aanvullen wat anderen niet _kunnen_ doen?

Wij zijn in staat ons met wat oefening, ook onder ons werk, op straat en overal tot Christus te richten, naar Hem te luisteren en door Hem te worden onderricht.

_Hij onderrichtte in de tempel._ Hij wachtte tot het volk kwam. En herhaaldelijk merkt de evangelist op, dat het volk naar Hem toestroomde.

_Wat baat ons de heldere zonnestraal, als wij uit de donkere gevangenis niet naar buiten willen komen?_ (Prohászka)

Jezus onderricht ons over zijn Vader, over de Voorzienigheid... Hij leert ons over de naastenliefde... een les die wij iedere dag weer nodig hebben. Hij geeft ons weer helder inzicht in de kortheid, de vluchtigheid van ons leven, opdat wij het goed zouden beleven...

_O Jezus, leer mij naar U luisteren. Help mij dikwijls naar U toe te gaan, naar U, die het licht van de wereld, maar ook mijn licht zijt. Spreek inwendig tot mij, breng mijn hart tot rust, richt mijn hart voorgoed naar U, opdat Gij mijn enige Leidsman, mijn enig voorbeeld, mijn enige Meester moogt zijn voor altijd. Amen._
