---
path: /301
title: '301: MAANDAG NA DE 14e ZONDAG'
tag: pinkstertijd-2
content: ../styling.md
sortIndex: 301
---

## Vrij en dienstbaar tevens

Het is een erkende uitspraak van de goddelijke Meester: _Niemand kan twee heren dienen; want hij zal of de een haten en de ander beminnen of de een aanhangen en de ander verachten._ (Mark. 6:34) Wij mogen wel weten dat onze heilige boeken ons niet in twijfel laten bij de grote levens vragen.

1\. Nu telkens weer de moeilijkheid opduikt voor velen: _hoever mag ik hierin gaan, in welke mate precies moet ik die __in__ de wereld leef, ook __van__ de wereld zijn_, is het misschien goed weer eens de eenvoudige en zo beslissende uitspraken te lezen van de goddelijke Leraar, uitspraken die alle twijfels buiten sluiten.

Tot tweemaal toe zegt Jezus in het laatste avondmaal, doelend op zijn leerlingen en al zijn latere volgelingen: _Zij zijn niet van de wereld, zoals ook Ik niet van de wereld ben._ (Joh. 17:14-16) Die uitspraak betekent iets. Ze betekent hetzelfde als het boven aangehaalde woord dat men geen twee heren tegelijkertijd kan dienen; met andere woorden, terwijl wij in de wereld zijn, zijn wij _niet van_ de wereld en dienen wij de wereld niet, omdat wij God dienen en deze twee _God en de wereld_ elkander altijd uitsluiten en aan elkaar vijandig zijn.

Het is goed dit te weten. Bij alle voorkomendheid, meegaandheid, welwillendheid tegenover de oprechte overtuiging van iedereen, houden wij vast aan de éne, onomstotelijke waarheid. En bij alle toegevendheid, alle erkenning ook van het goede en mooie in al het stoffelijke, in alle technische verworvenheden; bij alle verrukking over de schoonheid van de natuur, de schoonheid van de kunst, blijft steeds het rechtstreekse contact met God voor ons de allergrootste waarde, die wij door alles heen standvastig moeten nastreven die wij _voor niets ter wereld mogen prijsgeven_. Het is niet altijd zó gemakkelijk; en wij behoeven het niet overbodig te achten uit onze heilige boeken zelf weer eens de waarschuwing te horen van de heilige Geest: _Niemand kan twee heren dienen._ Wij zijn wel in de wereld, maar gaan in de wereld niet op, wij zijn _niet van_ de wereld. Wij willen gaarne (niet door onszelf, maar door Gods kracht) het licht en het zout der aarde zijn, maar dit veronderstelt een voortdurende afhankelijkheid van Hem die gezegd heeft: _Wie in Mij blijft en Ik in hem die draagt veel vrucht._ (Joh. 15:5)

2\. Maar hoe is dit alles in de praktijk van het dagelijks leven?

Het ontgaat niemand dat wij mensen bestaande uit ziel en lichaam, niets anders dan één wezen zijn. Wij zijn dus in de wereld met de ziel en met het lichaam; geheel met de ziel en geheel met het lichaam.

Waar wij zijn, zijn wij als mens. Wij kunnen ons niet verdelen. Als onze plicht van staat ons onder de mensen brengt, kan de ziel niet naar de kerk gaan om daar te bidden. Dan vraagt God van ons een hartelijk dienstbetoon, een genegenheid van geheel ons wezen, die des te vollediger zal zijn en des te zuiverder, _naarmate wij inwendig meer met Hem verbonden leven_.

Het is geen geheim voor ons dat anderen op ons steunen zoals wij dikwijls steunen op hen. Soms steunen de anderen zozeer op ons, dat er zelfs geen kans voor ons meer mogelijk is, op hen te steunen. Laten wij dan in de geest van Christus onszelf geven zonder voorbehoud. Die anderen zullen er wel bij varen en... wij nog meer.

Niemand die de werkelijkheid in het oog houdt zegt: ik kan al die aardse genoegens wel missen. Het is wat beledigend of enigermate kleinerend als wij die genoegens (al is het maar schijnbaar) zouden misprijzen, als wij in de algemene vreugde geen voldoening kunnen vinden. Wij hebben zelf (ook stoffelijke), genoegens en ontspanningen nodig. De mens is ziel en lichaam.

Maar ongedeerd gaan wij door dat alles niet heen tenzij wij (niet krampachtig maar) rustig en reëel, ons vasthouden aan Jezus' woord: _niemand kan twee heren dienen_. Wij willen geen slaaf zijn van eigen genotzucht, nergens en in niets.

_Wij zijn niet van de wereld._ Wij hebben een hogere bestemming. Slechts _ernstig en trouw beoefend gebedsleven_ houdt de verbondenheid met Jezus in stand en verheft ons boven het stoffelijke en vergankelijke. Dan zijn wij tegenover alles en allen vrij en... dienstbaar tevens.
