---
path: /278
title: '278: ZATERDAG NA DE 10e ZONDAG'
tag: pinkstertijd-2
content: ../styling.md
sortIndex: 278
---

## Dankbaarheid

Als wij God niet dikwijls onze dankbaarheid betuigen en niet dikwijls zeggen hoe blij en gelukkig wij zijn om zijn weldaden, Hem niet vaak laten weten dat we bereid zijn gaarne voor Hem iets te doen of te lijden, dan doen wij Hem zeker onrecht aan. Waarom? Omdat wij dan ondankbaar zijn. De verklaring daarvan ligt misschien verborgen in een _gebrek aan nederigheid_ of een _tekort aan besef_ wat God voor ons doet.

Velen nemen immers Gods goedheid aan, als een vanzelfsprekend feit, niet zozeer omdat zij weten dat God nooit anders dan uitermate goed zal zijn, maar omdat deze vanzelfsprekendheid hen vrijstelt hun aandacht te richten op hetgeen zij zo voortdurend als onverdiende gunst van God genieten.

1\. De wereld krijgt een ander aspect wanneer wij in alles en achter alles iets van Gods liefde en schoonheid, van zijn goedheid tegenover ons, zijn kinderen, weten te ontdekken. Zowel in de natuur als in de bovennatuur blijft God onophoudelijk bedacht op ons welzijn. Wij ontvangen van Hem het genadeleven, dat een vervolmaking is van het natuurlijk leven dat wij reeds bezitten; het heilig doopsel en alle sacramenten zijn een getuigenis van Christus' liefde. Hij werd door Gods goedheid mens om ons de grootste van alle weldaden tr geven. Zijn komst op aarde is voor ons de vernieuwing geweest van geheel de onzichtbare, geestelijke wereld. Zij betekent de verkondiging van het evangelie en de stichting van zijn Kerk; de grondslagen hiervan zijn zijn dood, zijn verrijzenis en zijn hemelvaart evenzeer als de zending van de heilige Geest in het pinksterwonder. Iedere dag opnieuw nemen wij gunsten aan uit zijn hand als telkens hernieuwde bewijzen van zijn liefde. Het is dus juist, daaraan dikwijls terug te denken, ons daarop te bezinnen en Hem voor dat alles te bedanken.

Het kan zijn dat men met de mond woorden van dank zegt en toch in zijn hart meent dat heel veel van wat wij bezitten en genieten, de vrucht is van eigen inspanning en toeleg, dat wij vrijwel alles aan onszelf te danken hebben. Is dit niet een tekort aan nederigheid? De Farizeër uit de bekende parabel bad tot God: _O God, __ik dank__ U dat ik niet ben zoals de andere mensen..._ Hij erkende zijn eigen nietigheid niet en zag door zijn trots niet in dat hij alles aan God te danken had. (Luk. 18:9-14)

2\. Wie nederig is, mag gerust ervaren dat hij slaagt in het goede en zelfs groeit in deugd en in vertrouwelijkheid met God, maar tevens is hij overtuigd dat alles tenslotte de vrucht is van Gods genade.

Ieder wezen dat hij ontmoet en iedere goedheid van God, wordt voor hem een aanleiding God hartelijk dank te zeggen. Hij zal het doen bij het ontvangen van de heilige Communie, maar ook bij de heilige mis en de biecht.

Gods weldaden worden pas ten volle vruchtbaar in een zeet dankbare ziel. Dan wordt de gesteltenis tegenover God als een voortdurend, vaak niet eens uitgesproken smeekgebed en vloeit de milddadigheid van God naar haar toe als een steeds wassende vloed.

_De ondankbaarheid,_ zegt St. Bernardus, _is de vijandin van de ziel, de ondergang van verdiensten en deugd, het verlies van alle weldaden._

Dankbaarheid trekt nieuwe genaden af: God wordt voor een dankbare ziel oneindig vrijgevig. _Geen enkele weldaad van God, hoe groot of klein die weldaad ook moge zijn, mogen wij zonder dank aanvaarden, zelfs het allerkleinste moeten wij niet vergeten,_ zegt dezelfde heilige.

Moge Gods goedheid ons tot het inzicht brengen dat dankbaarheid voor ons in waarheid een onmisbare deugd betekent, die onszelf verheft en heiligt, die het teken is van een rechtschapen gemoed, maar die vóór alles God iets tracht terug te geven, voor zijn altijd werkzame, altijd vrijgevige, altijd liefdevolle goedheid. Amen.
