---
path: /287
title: '287: MAANDAG NA DE 12e ZONDAG'
tag: pinkstertijd-2
content: ../styling.md
sortIndex: 287
---

## De heilige Communie II

_Wie mijn Vlees eet en mijn Bloed drinkt, blijft in Mij en Ik in hem._ (Joh. 6:56)

1\. Bij herhaling komt de Zoon van God tot ons, Hij wil bij ons zijn. Hij heeft ons niet zonder reden ook beloofd: _Ik zal u niet als wezen achterlaten. Ik kom bij u terug_. (Joh. 14:28)

Maar dat Hij in ons blijft, dat is als een overdaad van zijn liefdevolle, tedere goedheid. _Hij in ons..._ Wie denkt genoeg daaraan? Hij leeft in ons. Ieder christen die Hem in dit sacrament ontvangt, mag zeggen en herhalen: mijn handen en mijn voeten, mijn ogen en geheel mijn lichaam is van Hem, Hij bewoont het, Hij bezit het, Hij heiligt het voortdurend.

Hoe meer ik aan Hem denk die in mij is, hoe meer mijn hart ook van liefde zal ontvlammen.

Het merkwaardige is wel dat Hij zelf dit wil. Terwijl ik gemakkelijk geneigd ben Hem weer te vergeten, weer _mijzelf te zijn_, wil Hij telkens op nieuw in de heilige communie tot mij komen, in mij wonen, mij doortrekken en vervullen, tot Hij... alle plaats inneemt.

Het is meer dan tijd dat ik aandacht schenk aan zijn tegenwoordigheid, aan zijn liefdevolle, zo uiterst welwillende, goddelijke aanwezigheid. Want dat kan niet gebeuren zonder dat er ook in mij, zich een verandering voltrekt. Hij komt zo bewust, zo vol liefde en met de bedoeling, mij nader tot _Hem_ te brengen. Als ik dus op die aanwezigheid let, op die invitatie inga, moet ik wel zijn heiligen de invloed in mij ervaren, ik moet wel door Hem veranderen. Pas dan krijgt Hij in mij de volle vrijheid. Mijn woorden en mijn gedachten worden door Hem gelouterd, geheiligd, mijn stem en mijn oogopslag zullen veranderen; ik zal de wereld anders zien en het leven anders dragen.

Dat is het: _het leven anders leren dragen_. Is dit tot nu toe niet een groot fiasco geweest? Is het niet een leven geweest dat ik niet kon dragen, niet kon aanvaarden? Toch is het een levenswet: _moest dan Christus dit alles niet lijden en zo ingaan in zijn heerlijkheid_?

Mijn lijden is mijn bestaan. Daarin stoot ik op mijn beperktheid, op mijn zwakheid, op mijn zonden, op mijn tekort aan deugd, op mijn gebrek aan gloed en vaart en bezieling. Ik zie dat het zo heel anders zou kunnen zijn. Maar vanuit de aanvaarding begint de verbetering. Vanuit de erkenning dat ik Hem nodig heb, kom ik tot een smekend gebed, dat voor zover mogelijk, ook nederig is en daarom werkdadig.

Wat is het een vreugde te weten dat Hij zelf bij mij komt... _vandaag (weer) moet Ik in uw huis verblijven_. (Luk. 19:5)

2\. _Zoals de Vader die leeft, Mij heeft gezonden en Ik leef door de Vader, zo zal ook hij die Mij eet, leven door Mij._ (Joh. 6:57)

Het _leven door Hem_ wordt een ideaal dat iedere dag tot zijn voltooiing nadert. Het is de dagelijkse beoefening van het slotgebed ujt de canon: _per ipsum, cum ipso et in ipso_. _Door Hem en met Hem en in Hem_ - het kan niet inniger, het kon ook niet dieper - brengen wij aan God alle eer, aan de Vader met de Heilige Geest.

_Zo zal ook hij die Mij eet, leven door Mij._

Door Hem leven is dus: niet door mijzelf leven. Tot nu toe heb ik te veel, te uitsluitend, zelfs _uitsluitend_ wellicht, door mijzelf geleefd. Maar dat is niet _christelijk_, dat wil zeggen dat is niet volgens _zijn_ bedoeling, dat is niet van Christus. Hij wil door mij en in mij leven. Natuurlijk behoud ik mijn persoonlijkheid, maar Hij is het leven. (_Ik ben de verrijzenis en het leven_, _Ik ben de weg, de waarheid en het leven_.) Als de goddelijke waarheid z√≥ spreekt moet ik de levensvolheid ook nergens anders willen zoeken dan in Hem.

_Zoals de Vader die leeft (die het leven is, de oergrond van alle leven) en zoals Ik leef door de Vader, zo zal ook hij die Mij eet, leven door Mij._ Waarom heb ik dat tot nu toe zo weinig gedaan? Was mijn heilige communie dan niet goed? Ik weet het: alle heilige hosties zijn hetzelfde, het is steeds Christus zelf, onder de gedaante van brood. Het kan dus alleen liggen aan mijn geslotenheid. Ik mis de openheid voor het goddelijke. Hij weigert zijn genade niet. Hij biedt ze overvloedig aan. Dat ik kan communiceren gebeurt immers niet zonder zijn providentie, zonder zijn goddelijk bestuur over mijn levensgang. De mate van genade zal wel voor iedereen verschillend zijn, maar ik weet dat ik mijn maat nog nooit ten volle heb benut.

_Zo zal ook hij die Mij eet, leven door Mij._ Wat een woord! Om nooit te vergeten. Wat een diepte in de schrift, wat een wijsheid, wat een voedsel...

_O Jezus, leer mij uw gaven te waarderen; leer mij tot U op zien heel dikwijls, inwendig naar U in mijn hart, en uitwendig naar de heilige hostie._  
_Kom in mij, woon in mij en leef in mij opdat ik door U moge leven, zoals Gij geleefd hebt hier op aarde door de Vader, met de Vader en in de Vader. Zo zal ik door uw gunst ook leven als het zo zijn mag, voor U mijn Jezus, met U mijn Jezus, in U mijn Jezus. Amen._
