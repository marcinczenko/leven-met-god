---
path: /286
title: '286: 12e ZONDAG NA PINKSTEREN'
tag: pinkstertijd-2
content: ../styling.md
sortIndex: 286
---

## De barmhartige Samaritaan

In het uitvoerige gesprek tussen Jezus en de wetgeleerde dat het evangelie ons vandaag weergeeft is eigenlijk alleen maar sprake van de liefde. Dat wil zeggen, Jezus' betoog komt hierop neer: dat wij om zalig te worden, het Ã©ne, het allervoornaamste en het onmisbare niet mogen vergeten of nalaten, namelijk God en de mensen veel lief te hebben. Zoals Hij zegt _steunen op dit gebod geheel de wet en de profeten_. (Matt. 22:40) Dit gebod van de liefde is: dus de grondslag van al het overige. Al het overige staat of valt met de liefde.

1\. Nu lijkt het aanvankelijk een zeer eenvoudig gesprek geweest te zijn.

Zie, een wetgeleerde stond op om Hem op de proef te stellen en sprak: _Meester, wat moet ik doen... ?_ Christus laat de vragende jurist zelf het antwoord geven: om het eeuwig leven te bezitten moet men God zoveel mogelijk liefhebben en de naaste als zichzelf. De Meester voegde er aan toe: _gij hebt goed geantwoord; doe dit en gij zult leven_. (Luk. 10:25-28)

Om zich echter te rechtvaardigen, om de schijn te wekken dat het antwoord lang zo eenvoudig niet was, vraagt de wetgeleerde wie de naaste dan wel zijn mag. Dat men God moet beminnen, is duidelijk; maar _wie zijn onder de mensen onze naasten?_ Christus geeft hem dan in de onsterfelijke parabel duidelijk te verstaan dat de liefde niet gediend wordt met haarkloverijen en onderscheidingen wie men wel of wie men niet beminnen moet. Hij geeft in de parabel aan, dat _de naasten-liefde_ is: de liefde tot de medemens, de goedheid voor alle anderen die onze hulp, onze zorg, onze belangstelling en genegenheid nodig hebben. En zelfs maakt Christus de afstand zeer groot tussen de hulpbehoevende en de helper. De Samaritaan kwam voorbij. Hij zag de uitgeputte mishandelde man liggen. Hij had zo gemakkelijk kunnen doorrijden... hij had misschien haast; bovendien was de man daar op de weg een vreemde, een van het vijandige volk. Maar toen hij toch van zijn ezel af kwam, olie en wijn had voor de halfdode vreemdeling, hem naar een hulppost bracht, alle onkosten betaalde... toen merkte Christus op, dat deze man naastenliefde had beoefend.

1\. Wij _rijden_ door... wij _hebben_ haast; wij kunnen ons met _vreemden_, met _onsympathieke mensen_, niet inlaten; wij kunnen geen _extra kosten maken_, het leven is toch al zo duur. Er kwam toevallig een priester voorbij: hij zag de gewonde, bewusteloze man... hij liep door.

Er kwam een leviet langs: hij zag het wel, maar hij kwam tot geen daad van goedheid... hij liep door.

Zo velen van ons kunnen het wel... en doen het niet. Zo vaak kunnen wij wel hartelijk zijn, belangstelling tonen, eens uit onszelf treden. Wij zien wel, dat de gemeenschap (om Christus' wil) ons vraagt, dat ook wij op het bovennatuurlijke vlak _sociaal-voelende mensen_ behoren te zijn. Wij weten zo goed dat wij ons niet in _ivoren torens_ mogen opsluiten, dat de mensen daarbuiten ons zo dringend nodig hebben. Wij kennen zelfs Christus' woord: _wat gij voor een van mijn geringste broeders hebt gedaan, dat hebt gij voor mij gedaan_ (Matt. 25:40) en toch... wij gaan voorbij.

Wij _rijden_ door; wij _hebben_ haast... Christus vraagt, dat wij het beginsel van de gemeenschap werkelijk doorvoeren _in ons leven_; Hij vraagt dat wij goed zullen doen, dat wij metterdaad helpen, en dus ongeacht de leeftijd, het karakter, het geloof, de stand of het bezit van de medemens, goed zullen doen _aan allen_. Christus zal ons als met de vinger aanwijzen, als wij eens voor Hem verschijnen; Hij zal ons aanwijzen als degenen die van zijn Vader het eeuwig geluk in ontvangst mogen nemen. Hij zal ons aanwijzen en zeggen: dit is: _hij, die hem barmhartigheid bewees_. En de barmhartigheid, de goedheid, de behulpzaamheid bepalen ons eeuwig lot. (Matt. 25:31-46) Wij behoren tot de gemeenschap der heiligen; alles wat wij doen, heeft zijn betekenis voor de gemeenschap. De gemeenschap, dat is de mensheid rondom ons, die op onze liefde wacht.

_O Jezus, die mij hebt geleerd door uw woord en door uw voorbeeld om steeds barmhartigheid te bewijzen, om altijd goed te zijn voor anderen, leer mij toch buiten mijzelf te treden, mijzelf voor anderen te vergeten ter liefde van U. Ik weet, dat ik dan aan uw verlangen beantwoord, ik weet, dat Gij dan een waar volgeling van U in mij zult zien en mij eens zult opnemen daar waar gij zijt. (Joh. 14:3) Amen._
