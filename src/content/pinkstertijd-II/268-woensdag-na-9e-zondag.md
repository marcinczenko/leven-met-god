---
path: /268
title: '268: WOENSDAG NA DE 9e ZONDAG'
tag: pinkstertijd-2
content: ../styling.md
sortIndex: 268
---

## Weten wij het wel?

Verleden zondag sprak de Kerk ons over Christus die, als een koning binnengevoerd in Jeruzalem, bij die schijnbare triomf diep bedroefd was. Want Hij wist dat deze hulde slechts van korte duur zou zijn; dat de eigenlijke situatie veel meer benaderd werd door het woord van de profeet: _dit volk eert Mij met de lippen, maar hun hart is verre van Mij_.

1\. Hij weende over de stad toen Hij haar zag en sprak: mocht gij tenminste vandaag nog inzien wat u tot vrede strekt, maar gij ziet het niet. Er zullen dagen van gruwelijke verwoesting over u komen... omdat gij de tijd van de genade niet hebt erkend...

Wat waar was voor de stad Jeruzalem en weldra in verschrikkelijke werkelijkheid zijn voltooiing vond, toen de stad verwoest werd, is ook waar (nog altijd) voor steden en volken en personen van onze tijd.

In hoeveel gevallen was een stadsverdelging niet een straf? En van hoevelen die als zegevierend en schijnbaar met het grootste succes door het leven gaan zou Christus weer niet kunnen zeggen: _mocht gij toch nog erkennen op deze dag wat u tot heil strekt, maar het is thans voor u verborgen..._ _Zij hebben oren en horen niet... zij hebben ogen en zien niet..._ Het is een grote genade, Gods plan te mogen zien en te mogen weten. Want voor ons allen heeft God een bepaalde levensweg bedoeld. Hij heeft die weg en geen andere van eeuwigheid voor ons vastgesteld. Op die weg vinden wij onze genade, onze hulp, onze taak en... nergens anders. Wat is er dan nodig om die weg te bewandelen? De goddelijke leiding gewillig aanvaarden... zonder nieuwsgierige vragen te stellen, zonder vergelijkingen te maken (wat voor velen zo verleidelijk is), zonder uit ontevredenheid te gaan morren.

Onze levensweg voert ons langs een geleidelijke onthechting. Kan het anders? Als onze weg naar God voert, dan laat de mens al het andere achter. God wordt hoofdvoorwerp van alle aandacht en van alle liefde.

God _leren_ zoeken en God _leren_ vinden is meer dan de helft van het leven. Bij iedere wetenschap gaat er meer vorming uit van de inspanning en de poging tot veroveren van de wetenschap dan van het weten zelf. God trekt zich terug (tot ons heil) om begeerd te worden; Hij verbergt zich opdat wij Hem zouden zoeken; Hij vlucht opdat wij Hem zouden najagen. Wie dat niet weet, heeft het goddelijk liefdespel niet begrepen of doorzien.

2\. Wij vinden Hem... door met liefde zijn naam te zeggen. De liefde van het menselijk hart is voor Hem onweerstaanbaar.

Wij vinden Hem in Jezus, zijn Zoon, wij vinden Hem in de Kerk, in de mensen... wij vinden Hem in de schrift.

_Het lezen van de schrift,_ zegt Bernardus, _is zeer nodig, omdat zij ons voorhoudt wat wij doen en laten moeten. Onophoudelijk wijst zij er ons op dat God ons gehele streven en ons laatste doel moet zijn._ De schrift is een ontmoeting met God: _als we haar lezen_, zegt Ambrosius, _wandelt God met ons in het paradijs_.

Altijd bidden voert tot God, doet ons God ongetwijfeld vinden. Het altijd stamelen van een liefdezucht trekt Hem op een geheimzinnige maar zekere wijze naar ons toe.

Ook daarom is het gebed zulk een belangrijke bezigheid. _Want niet de mens van de industrie, niet die van de techniek, de productie of de kunst staat aan de top van Gods schepping, maar de mens die bidt._ (Teresia Renata de Spiritu S., _Carmel_, 1952, blz. 252)

Door zijn woord en voorbeeld is Jezus de weg geworden van ons allen. Het is dus wijs als wij ons leven inrichten naar zijn leer en leven, want dan gaan we over die weg. Het is nooit wijs het godsdienstig leven te putten uit de kunstmatige bronnen van menselijke vinding: de eeuwige levensbron is Gods openbaring... _maar thans is het voor uw ogen verborgen_.

_O Jezus, laat dit woord voor mij een heilzame waarschuwing zijn. Dat ik moge zien en moge weten, vóór alles moge weten, hoe ik U moet vinden en door U de Vader mag ontmoeten. Trek mij door uw liefde tot U, leer mij met U de taal van de liefde spreken opdat ik U dagelijks dichter van nabij moge volgen en door U en in U weldra met God verenigd moge leven. Amen._
