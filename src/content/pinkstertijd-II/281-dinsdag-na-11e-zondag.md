---
path: /281
title: '281: DINSDAG NA DE 11e ZONDAG'
tag: pinkstertijd-2
content: ../styling.md
sortIndex: 281
---

## Als uzelf

_Gij zult uw naaste beminnen als uzelf._ (Matt. 22:39) Het is een diepe behoefte van het mensenhart, door anderen te worden erkend, te worden aanvaard en te worden gewaardeerd.

Hierop steunt de goddelijke Meester, als Hij ons zegt, dat wij ook anderen moeten erkennen en liefhebben. De maatstaf is ons eigen verlangen om liefde te ontmoeten. En een zeer eenvoudige redenering, eigenlijk slechts één oogopslag maakt ons duidelijk, hoe groot en hoe echt dan onze liefde voor anderen wel zijn kan.

Eenvoudig is dit echter niet. Wij kunnen onmogelijk zonder het vurig gebed en de genade van God, willen wij die liefde metterdaad beoefenen en steeds verder ontwikkelen. Nu God in zijn goedheid ons het voorbeeld van Jezus heeft gegeven, moeten wij zelfs zeggen, dat ook wij dat voorbeeld van liefde niet meer missen kunnen.

Wil dit ook niet zeggen dat wij gaarne en dikwijls naar dat voorbeeld zullen opzien?

1\. Grote liefde hebben voor de mensen, zich offeren, anderen liefhebben, zoals wij onszelf beminnen... het is prachtig. Maar uit eigen ervaring weten wij wel, dat het heel wat inhoudt. Het is spoedig gezegd of geschreven en wij horen en lezen het zelfs graag, maar... _het betekent wat_ voor een mens, een bepaalde situatie in het leven, een mens tegenover ons, te aanvaarden. Het is iets, die ander in zichzelf te integreren, tot één geheel te maken met eigen leven en levensbeschouwing, dat wil zeggen, die ander als het ware bij zich op te nemen. Want dat is dan een toelaten tot en een opnemen in eigen levensopvatting, tot één geheel maken met eigen karakter, temperament en de daarmede samenhangende verlangens en visies. Het betekent wat, op _zulk_ een reële wijze liefde en nederigheid te beoefenen dat men daarbij zichzelf voor een groot deel uitschakelt terwille van die ander.

Het betekent dus in zekere zin, zelf zó schuil gaan of zichzelf zó ter zijde schuiven, dat men die ander werkelijk in zijn waarde laat. Beminnen _als uzelf_. Tot zo ver gaat de christelijke naastenliefde. Daarmee is lang niet alles gezegd, maar het introduceert ons wel in daadwerkelijke liefde, zoals Christus die bedoelt.

2\. Nu vraagt dit van onze kant een bescheiden maar voortdurende belangstelling voor alles wat die ander is, wat hem interesseert, wat hem dierbaar is. Mijn gesprek mag dus niet voortdurend om mij en het mijne heencirkelen, maar moet met oprechte aandacht, de ander tot voorwerp hebben. Is het moeilijk te volgen als men ons zegt, dat dit nu juist de manier is, om los te komen van zichzelf; dat dit, hoe eenvoudig ook, een vorm is van apostolaat?

Zo worden wij universele en plooibare mensen; telkens opnieuw hebben wij ons te richten naar wat anderen zeggen en zijn; en dit niet omwille van uiterlijke omgangsvormen, of uit een geheime hebzucht, of verwachting van eer en sympathie, maar uit oprechte liefde, die haar kracht ontleent aan de genade van Christus.

Misschien kan ik nu zonder veel moeite ook berekenen, wat de grondwet van zelfverloochening en liefde tot God, wat ook de grondwet van de zuivere christelijke beschaving en van de zelfopvoeding voor mij in feite daarmede te maken heeft. Die heeft daar namelijk alles mee te maken.

_O Jezus, die mij een leer en een voorbeeld voorhoudt van heldhaftige liefde als middel om God te eren, om een rijk apostolisch leven te leiden en mijzelf te heiligen, ik bid U, kom mijn voortdurende en zo grote zwakheid te hulp, opdat ik door uw kracht, tenminste oprecht en offervaardig moge zijn in mijn pogingen. Amen._
