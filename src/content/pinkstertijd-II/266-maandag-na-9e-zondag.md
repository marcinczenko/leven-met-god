---
path: /266
title: '266: MAANDAG NA DE 9e ZONDAG'
tag: pinkstertijd-2
content: ../styling.md
sortIndex: 266
---

## Heer, luister naar ons

_Mogen de oren van uw barmhartigheid openstaan, Heer, voor de gebeden van hen die U smeken..._

1\. Wij bidden in de oratie van de mis van verleden zondag, dat God ons moge horen; dat Hij moge luisteren naar onze gebeden. Toch is het duidelijk dat God onze gebeden _altijd_ hoort; Hij wendt zich nooit af, Hij is altijd tot luisteren bereid als wij in ernst, met vertrouwen en vurigheid Hem iets te vragen hebben. Maar wij zeggen eigenlijk pas dat Hij luistert, wanneer Hij ons de vervulling van ons verzoek toestaat; wanneer wij dus zolang hebben gebeden, zoveel hebben geofferd, dat Hij het ogenblik gekomen acht ons te verhoren.

Er is _volharding_ nodig bij het gebed; en God verwacht van ons een _groot vertrouwen_.

Deze hoedanigheden van ons gebed zijn voor ons zieleleven bepaald reeds zeer kostbaar, zelfs al zou God ons de gevraagde gunst niet toestaan. In Gods gedachte is vaak _het gebed_ het doel en niet de door ons begeerde uitkomst. Want het gebed is wellicht de verzekering van onze redding; en misschien zou de verhoring zoals wij ons die dachten, noodlottig voor ons zijn.

2\. De Kerk laat ons echter bidden: _...en opdat Gij hen kunt schenken wat zij verlangen, maak dat zij vragen wat U behaagt._

_Vragen wat _U_ behaagt..._ Meer dan eens betreft het gebed niet meer dan wat _ons_ behaagt. Wat God behaagt is ons altijd heilzaam en zegenrijk. Hem behaagt dat wij _zijn heilige wil volbrengen_. Hij heeft ons leren bidden: _Uw wil geschiede op aarde zoals in de hemel_. Gods wil altijd, Gods wil in alles te verlangen... dat veronderstelt een hoge mate van liefde. Over _onze_ belangen zien wij dan uit naar wat _Hem_ welgevallig is. Ook al begrijp ik zijn beslissing niet, ook al zie ik niet de orde van mijn leven: als ik slechts zijn wil zoek, zal Hij mij verhoren. Hoe meer ik overigens met Hem verenigd leef, des te gemakkelijker zal _mijn spijs zijn, de wil te doen van Hem die Mij gezonden heeft_.

_Als gij in Mij blijft en mijn woorden in u blijven, vraagt dan al wat gij wilt en gij zult het verkrijgen._ (Joh. 15:7)

_Vragen wat U behaagt..._

Hem behaagt de vestiging van het Godsrijk hier op aarde. Bid ik daarvoor met aandrang? Is die komst van het rijk niet mede van mijn gebed afhankelijk gesteld? Het rijk Gods _in mij_; dat is: dat Hij met zijn liefde meer in mij woont; en dat ik meer vertrouwen heb op Hem. Het rijk Gods in mij is het voortdurend pogen om met Hem overal in liefde verbonden te zijn. Dat dit moge slagen, daarvoor mag ik dus bidden en bidden met grote vurigheid.

Het rijk Gods leeft ook in de wereld; het is een mosterdzaadje dat is uitgestrooid, en dat in duizenden en miljoenen harten nog moet ontkiemen. Het kwijnt nu in vele harten die verbitterd of ontgoocheld zijn; het sluimert in harten die nog onwetend zijn of verwaarloosd. Het aarzelt in zijn groei, ook in de harten van vele _jonge_ mensen.

Het rijk Gods in de missielanden, het rijk Gods in onze grote steden, het rijk Gods in de stad, op het platteland, op het kantoor en in de fabriek, in de salons en in de achterbuurten, bij de doodarme mensen en bij de geldmagnaten... Heer, laat toch uw Rijk komen!

Het rijk Gods... het moet wel mijn liefste droom zijn... waar ik meer aan denk dan de vurigste communist aan zijn toekomstige geluksstaat.

_O God, leer mij bidden naar __uw__ wens, leer mij de gedachten raden van uw hart, opdat ik in mijn gebeden steeds meer verhoring moge vinden. Verhef mijn verlangens; leer mij veel en vurig bidden opdat uw heilige wil __in__ mij en __buiten__ mij, altijd moge geschieden, opdat uw Rijk moge komen __in__ mij en __buiten__ mij, tot uw eer en omwille van uw grote liefde voor de mensen. Amen._
