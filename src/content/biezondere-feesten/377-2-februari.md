---
path: /377
title: '377: 2 FEBRUARI'
tag: biezondere-feesten
content: ../styling.md
sortIndex: 377
---

## Maria Lichtmis

Lichtmis wordt gevierd op de veertigste dag na Kerstmis. Dit Maria-feest is het slot van de Kersttijd. De gedachten, die de Kerk ons in haar liturgie voorhoudt, zijn als een overgang van Kerstmis naar het Paasfeest. Maria draagt het Kind nog in haar armen, maar zij biedt het reeds als offer aan.

1\. Een belangrijk motief van dit feest is het licht. Symbolisch duidt het licht hier op Christus, op het goddelijk leven van Christus in ons. Het woord van de grijze Simeon: _een licht tot verlichting van de heidenen_, is voor de Kerk een aanleiding tot dit lichtfeest.

De gehele lichtprocessie in een kerstening van de heidense _lupercalia_, een nachtelijke fakkeloptocht. Voor ons zijn belangrijk de kaarswijding, het licht en de processie. De gedachte die in het eerste gebed wordt ontwikkeld is die van de _kwaad-afwerende kracht_ door de gewijde kaarsen.

_Wij smeken U ootmoedig, dat Gij U gewaardigt deze kaarsen tot gebruik van de mensen en tot hun heil naar ziel en lichaam, hetzij zij zich op het land of op het water bevinden, door de aanroeping van uw allerheiligste naam en door de voorspraak van de heilige Maria, altijd maagd... te zegenen en te heiligen._

De vier volgende gebeden verklaren vooral de zinnebeeldige betekenis van het licht als teken van _inwendige verlichtingen_, als teken van _het vuur van de liefde, dat ons tot God voert_, als teken van het licht van de heilige Geest dat ons moge _zuiveren en bevrijden van alle verblinding_ van zonde en als teken ook van de _waarheid van het geloof_.

Met Kerstmis _schijnt het Licht in de duisternis_; slechts weinigen nemen het aan (Maria en Jozef en enkele herders die naar de kribbe komen); bij de Openbaring des Heren straalt het Licht over Jeruzalem (de Kerk), _de glorie van de Heer is over Jeruzalem opgegaan_ en de heidenwereld komt uit de duisternis naar het stralende Licht van de Redder en Verlosser.

Maar vandaag op Maria-Lichtmis, is het licht _in onze handen_; wij dragen het in de processie en in de mis. Het Licht is geheel één geworden met de liturgie van dit feest. Het is alsof de Kerk zelf haar Verlosser overneemt van Maria: _wij hebben (wij allen, want __wij__ zijn de Kerk), wij hebben uw Barmhartigheid (dat is Jezus, onze Redder) ontvangen in het midden van uw tempel_ (introïtus van de mis). Tegelijk wordt dit opnemen en aanvaarden van Jezus, ons Heil, tot een dankgebed: _overeenkomstig uw naam, o God, zo reikt ook uw roem tot aan het einde der aarde: vol gerechtigheid is uw rechterhand_. (Ps. 47)

Dit feest is hoofdzakelijk een feest ter ere van de Verlosser. Het is de _ontmoeting_ van Jezus en Simeon. Deze _komst_ des Heren in zijn tempel, voorspeld door de profeet Malachias (epistel van de mis), wordt verhaald in het evangelie van vandaag. Maar Maria is zo innig met haar Kind in dit mysterie verenigd, dat het feest toch een mariaal karakter draagt. Het feest heet immers de Purificatie, de Zuivering van de heilige Maagd Maria. Het offer namelijk voor de (wettelijke) reiniging van de moeder geschiedde 40 dagen na de geboorte. (Levit. 12:1-8) Volgens de wet van Mozes behoorden de mannelijke eerstgeborenen aan de Heer toe: zij moesten _Hem_ worden toegewijd. Omdat de uitoefening van de eredienst aan de stam van Levi was toevertrouwd, moesten de eerstgeborenen van de andere stammen worden vrijgekocht. De Heer komt nu _tot ons_: maar onze harten behoren gezuiverd te zijn van de zonde. _Hij is als een smeltend vuur... Hij zal hen louteren als goud en zilver en zij zullen de Heer offers opdragen in gerechtigheid._ (epistel)

Maria, geheel rein en onbevlekt, onderwierp zich aan de wet van de zuivering. Als om haar die vernedering te vergoeden zingt de Kerk dat zij geheel schoon en God welgevallig is: _bevalligheid is uitgestort over uw lippen, daarom heeft God u gezegend voor eeuwig en in de eeuwen der eeuwen_ (Ps. 44)

_O Maria, die ons Jezus hebt gebracht, wees onze voorspraak bij de Heer, opdat wij altijd leven in zijn licht en door zijn barmhartigheid steeds meer gezuiverd, eens tot de eeuwige vreugde in de hemel worden toegelaten. Amen._
