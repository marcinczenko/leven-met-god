---
path: /388
title: '388: 7 NOVEMBER'
tag: biezondere-feesten
content: ../styling.md
sortIndex: 388
---

## De heilige Willibrordus

In het jaar 690 landde Willibrord met elf gezellen te Katwijk aan de Rijn. Egbertus, abt van het klooster te Ierland, waar ook Willibrord benedictijner monnik was, had deze drieëndertigjarige priester gezonden om in onze gewesten een hernieuwde poging te doen de leer van Christus ingang te doen vinden.

In 695 zond Pepijn hem naar Rome; hier werd hij tot bisschop gewijd, in de kerk van de heilige Caecilia, waarbij Paus Sergius I hem de naam Clemens gaf. Willibrord vestigde zich toen als aartsbisschop van de Friezen te Utrecht. Hier bouwde hij een kerk ter ere van de allerheiligste Verlosser en een kloosterschool, waarin nieuwe missionarissen werden gevormd. De werkzaamheden van deze apostel strekten zich niet alleen uit over het westelijke kustgebied, maar ook over Denemarken, Rijnland, Limburg en Brabant.

Bijna vijftig jaar heeft hij in onze streken gezwoegd voor Christus en het evangelie. Toen trok hij zich terug naar Echternach (Luxemburg) in de benedictijner abdij, door hem zelf gesticht, waar hij in 739 overleed.

Niet minder dan zeventig kerken zijn in Nederland aan de heilige Willibrord toegewijd. Paus Pius XII stelde hem aan tot patroon van de gehele Nederlandse kerkprovincie.

1\. Dezelfde Paus zond op 26 september 1939 een gelukwens aan het episcopaat en de gelovigen van Nederland, bij gelegenheid van het twaalfde eeuwfeest van onze grote Nederlandse apostel, aan wie wij zo veel dank verschuldigd zijn.

_Met vreugde hebben wij vernomen,_ aldus de heilige Vader, _dat gij, geestelijke herders van Nederland en met u de aan u toevertrouwde kudde, u beijvert om een plechtige hulde te brengen aan de zalige Clemens Willibrord bij de voltooiing van de twaalf eeuwen sinds zijn afsterven in het klooster te Echternach... Als de waardigheid van de vader de eer is van de kinderen, dan roemt gij met recht op deze grote heilige, die, geboren in het edele Brittannië, door Gods Geest gedreven in gezelschap van elf leerlingen, de zee is overgestoken en die aan de Friezen, die hem zo na aan het hart lagen, het licht van het evangelie en de waarde van de innerlijke menselijke beschaving heeft gebracht..._

De Paus vermeldt verder de arbeid, de strijd en het lijden van deze apostel bij de kerstening van onze gewesten. Wij gedenken ieder jaar weer met dankbaarheid wat wij van God door Willibrord ontvingen. De gave van het geloof is onschatbaar groot. Het evangelie geeft vorm aan de hoogste cultuur, het brengt ons allen de eigenlijke, de zuivere inwendige en uitwendige beschaving. Het leert ons, naar Christus' voorbeeld, in alles Gods wil te volbrengen, en wijst ons zo de weg naar de hemel.

Wij weten dit alles. Maar het is niet overbodig ons te herinneren dat die dankbaarheid als vanzelf aan de dag dient te treden in de beleving van ons heilig geloof. Hoe meer wij Christus en zijn evangelie aanvaarden en op de geopenbaarde waarheid steunen, des te meer zal uit _onze godsvrucht, onze naastenliefde, onze christelijke beginselvastheid_, blijken, hoe dierbaar dit geloof ons geworden is.

2\. _Onze heilige Vader, Paus Pius XII,_ aldus het Nederlands episcopaat in een schrijven van 7 oktober 1940, _heeft aan het eeuwfeest van Sint Willibrord een blijvende bekroning willen geven en hem verheven tot de voornaamste patroon... van geheel ons vaderland._ De bisschoppen herinneren aan het woord van Paulus: _denkt aan uw leidslieden, die u het woord Gods hebben verkondigd; let op het einde van hun leven en volgt hun geloof na_ (Hebr. 13:7). Vervolgens schrijven zij: _zo ooit, dan hebben wij in onze dagen zulk een voorbeeld en zulk een voorspreker nodig. Want zoals ten tijde van Willibrord, staat in de geweldige geestenstrijd van onze dagen het christelijk geloof op het spel. Het is als voor ons geschreven in de eeuwen-oude antifoon uit het officie van Sint Willibrord: "Heilige vader Willibrord, leid uw kudde, zie van de hemel neer op ons, die dobberen op de woelige zee en behoed ons door uw gebeden en roemrijke verdiensten voor de schipbreuk."_

Er is nog steeds strijd om het geloof: nog altijd hebben wij Willibrords voorbeeld en gebed nodig. Naast ons leven velen, wier voorvaderen ook door Willibrord worden gekerstend, maar die ons katholiek geloof niet meer delen. Wij staan tegenover deze protestantse medebroeders met genegenheid en met respect voor hun eigen overtuiging. Tegelijk mogen wij wel bedenken dat juist in een land waar geloofsverdeeldheid heerst, de persoonlijke liefde voor ons eigen heilig katholiek geloof voortdurend beschermd en gevoed moet worden. Wij blijven trouw aan Christus en aan zijn Kerk, aan de heilige schrift en de overlevering, aan de leiding van de heilige stoel te Rome en aan de voorbeelden van de heiligen. Moge Sint Willibrord de vurig verlangde eenheid van ons allen hier in Nederland verhaasten door zijn voorspraak.

_God, die U gewaardigd hebt de heilige Willibrord te bestemmen om aan de heidenen uw heerlijkheid te gaan verkondigen, opdat zij de volmaakte aanneming der kinderen van God zouden ontvangen: geef ons, bidden wij, door zijn voorspraak U volhardend te dienen volgens uw wil, opdat in onze dagen het volk dat U dient, moge groeien in verdiensten en in aantal. Amen._ (missaal)

