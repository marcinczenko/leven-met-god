---
path: /384
title: '384: 11 OCTOBER'
tag: biezondere-feesten
content: ../styling.md
sortIndex: 384
---

## Maria, Moeder van God en onze Moeder

De heiligen hebben op overvloedige wijze de lof verkondigd van de maagd Maria. Zij hebben, dat spreekt vanzelf, gewezen op de zeer nauwe betrekking die er bestaat tussen Jezus en Maria. Het feit van _haar goddelijke moederschap_ is de grondslag van geheel het complex van zegeningen en voorrechten, de verklaring ook van de volstrekt unieke plaats in het mensdom die zij door Gods beschikking de hare noemen mag.

1\. Maar Maria heeft _ook ten opzichte van de mensen_ een geheel aparte plaats en zending. Zij gaf ons Jezus en Jezus gaf haar aan ons. _Vrouw, ziedaar uw Zoon; Zoon, ziedaar uw moeder._ (Joh. 19:26-27)

Maria is onze moeder. Deze waarheid is zó veelomvattend en zó diep dat wij wel dikwijls voor onszelf daarop terug mogen komen. Zij voert ons als aan de hand naar ons einddoel.

_Door haar hebben wij toegang tot de Zoon, door de Zoon echter tot de Vader._ (Albertus M.) Zij beschikt over alles, waaraan wij ter bereiking van ons heil zo dringend behoefte hebben.

_Zoals alle wateren samen komen in de zee, zo komen alle genaden samen in Maria._ (Albertus M.)

Als Maria onze moeder is en wij dus haar kinderen, dan hebben wij in haar een voortreffelijke hulp en voorspraak bij onze reis naar God. Daar Maria onze moeder is en tegelijk de moeder van Jezus Christus, zal Hij haar niets weigeren, als zij voor ons iets vraagt.

Zij is onze moeder. Dat betekent voor ons een ereplicht, een kinderplicht van liefde, van attentie en ook van verlangen om haar na te volgen.

Maria, onze moeder, dat betekent niet minder een plicht van vertrouwen, van grote godsvrucht tot de moedermaagd, een plicht van veel gebed tot haar die ons gebed gaarne zal horen en verhoren.

2\. _Heer, almachtige God, die U hebt gewaardigd ons alles te doen toekomen door de onbevlekte moeder van uw Zoon: geef dat wij onder de bescherming van zulk een moeder de gevaren van dit leven mogen ontgaan en het eeuwig leven mogen verkrijgen._ (Miss. feest van Maria, hulp der christenen)

Wij mogen ons wel afvragen of onze godsvrucht tot Maria zo is, als het tegenover de moeder des Heren en onze heilige moeder Maria past.

Onze godsvrucht tot haar veronderstelt immers tederheid, diepte, voortdurende hulde en liefde. Een groot geloof en een kinderlijke, spontane overgave, kenmerkt de ware godsvrucht tot Maria. Wie de godsvrucht tot Jezus' moeder beoefenen wil, zal nooit ontkomen aan het logisch gevolg, dat zij ook onze moeder is en dit laatste zal evenzeer als het eerste een stempel drukken op zijn leven. Dàn is het gebed, dat wil zeggen, dàn treden wij in de gedachte van Jezus en zijn Kerk.

Onze eerbiedige bewondering keert dan vanzelf telkens weer terug naar Maria, de _Moeder Gods_. Dat is het onvolprezen voorrecht, dat de Kerk vandaag in de eerste plaats viert. Als wij ons Maria's kinderen voelen, zullen wij met des te meer godsvrucht en liefde haar _goddelijk_ moederschap gedenken. Nooit werd iemand zó verheven, nooit heeft God een menselijk persoon zó met genaden vervuld als toen Hij iemand van ons geslacht uitkoos om de moeder te worden van zijn Zoon. De glorie van Maria is en blijft haar goddelijk moederschap. Haar eer en haar roem ligt in haar goddelijk Kind.

Zij is de _sedes sapientiae_, de _zetel van Wijsheid_, want de goddelijke Wijsheid, het Woord van God heeft gerust in haar schoot en is in de ware zin des woords uit haar geboren. Laten wij als grondslag van een vurige Maria-godsvrucht altijd nemen: haar verbondenheid met Jezus, omdat zij zijn moeder is. Want daarop rust haar voorrecht, de maagd der maagden te zijn, de onbevlekt-ontvangene, de medeverlosseres, de moeder van alle mensen en koningin des hemels.

_Wees gegroet, Maria... gij zijt vol van genade... de Heer is met U... gij zijt de gezegende onder de vrouwen... en gezegend is Jezus, de vrucht van uw schoot. Heilige Maria..., moeder van God... bid voor ons, zondaars,... nu... en in het uur van onze dood... Amen._
