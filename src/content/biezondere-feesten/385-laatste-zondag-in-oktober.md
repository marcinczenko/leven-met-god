---
path: /385
title: '385: LAATSTE ZONDAG IN OKTOBER'
tag: biezondere-feesten
content: ../styling.md
sortIndex: 385
---

## Christus Koning

Vandaag viert de Kerk de glorie van Christus. Hij is immers de Koning wie alle glorie en eer toekomt. Bij Hem kan geen aards vorst vergeleken worden. Hij is __de Koning der koningen en de Heer der heren__. (Openb. 19:16) _Door alles aan Hem te onderwerpen, heeft Hij niets uitgezonderd, dat Hem niet onderworpen is._ (Hebr. 2:7) _Mij is alle macht gegeven in de hemel en op aarde_ (Matt. 28:18), getuigt Hij van zichzelf.

1\. _Als aan Christus alle macht gegeven is, dan volgt daaruit noodzakelijk,_ zo schreef Paus Leo XIII, _dat zijn gezag het hoogste moet zijn, absoluut en onafhankelijk van iedereen, zodat geen enkele macht aan zijn macht evenwaardig is of daarop lijkt. En daar die macht Hem gegeven is in de hemel en op aarde, moeten Hemel en aarde aan Hem gehoorzamen._ Jezus Christus is Koning, Hij is Opperheer, Hem is alles onderworpen. Maar dan is het ook juist, wanneer aan zijn woord en zijn leer, aan zijn wensen iedereen gehoorzaamt. Het kan niet anders zijn of de aanvaarding van Gods Zoon als Koning van de mensen op aarde, verhoogt in ongekende mate hun particulier en hun algemeen welzijn. Hij _is_ de Zoon van God: Hij _heeft_ de hoogste rechten. Rechtvaardigheid en liefde kenmerken zijn wezen, maar ook zijn bestuur. _Als de mensen eindelijk in hun particulier en in hun openbaar leven de koninklijke macht van Christus zullen erkennen, dan kan het niet uitblijven, dat voor geheel de maatschappij onnoemelijke zegeningen en voordelen daaruit voortvloeien, namelijk rechtmatige vrijheid, orde en tucht, rust, eendracht en vrede._ (Pius XI)

Hij wordt aanbeden, maar niet genoeg en niet overal; Hij wordt bemind, maar nog te vaag en door velen slechts in het voorbijgaan; Hij wordt erkend, maar nog te weinigen zijn Hem _volkomen_ trouw. Het woord van Cyrillus van Jeruzalem is zuivere waarheid: _alle koningen verliezen bij hun dood met het leven tegelijk hun macht; alleen Christus wordt sedert zijn dood aan het kruis, door de gehele wereld aanbeden_. Wij verlangen echter een nog vollediger aanhankelijkheid en onderdanigheid, nog meer hulde en liefde, nog meer trouw en geestdrift voor Hem, omdat Hem dit alles toekomt. Wij zelf hebben mee te werken aan de steeds vollediger verwezenlijking van de inscriptie in de grote obelisk op het Sint-Pietersplein te Rome: _Christus vincit, Christus regnat, Christus imperat_; _Christus overwint, Christus regeert, Christus heerst: Christus bescherme zijn volk tegen alle kwaad._

2\. Zijn rijk heeft geen behoefte aan aardse luister en grootheid. _Mijn koninkrijk is niet van deze wereld..._ Pilatus zei Hem: _Gij zijt dan toch Koning?_ Jezus antwoordde: _Gij zegt het, Ik ben Koning. Ik ben geboren en in de wereld gekomen, juist om te getuigen voor de waarheid. Alwie uit de waarheid is, luistert naar mijn stem._ (Joh. 18:36,37)

Wie Hem onderdanig is, vindt de vrijheid, die namelijk te vinden is in het beleven van de waarheid. Alleen de waarheid verzekert ons de hoogste en de eigenlijke vrijheid. De afhankelijkheid van God en van Christus is geen slavernij maar de weg naar het zuiverste geluk. _Zo gij in mijn woord volhardt,_ zegt Jezus, _zijt gij waarlijk mijn leerlingen. Dan zult gij de waarheid kennen, en __de waarheid zal u bevrijden__._ (Joh. 8:32)

Ieder van ons is van Jezus afhankelijk: Hij is de Redder voor iedereen; Hij is de enige waarheid, _Hij_ is de weg door dit leven. Hij is ook onze Koning. En hoe meer wij inwendig zijn heerschappij erkennen en aanvaarden, des te meer zal de goddelijke rijkdom van zijn liefde ons vervullen met licht, kracht en geluk. _Zijn rijk_ - zo bidden wij vandaag in de prefatie van de mis - _zijn rijk is een rijk van waarheid en van leven; zijn rijk is een rijk van heiligheid en genade; zijn rijk is gerechtigheid, liefde en vrede_. Het is als een program voor ons leven en een belofte tevens.

Wie Christus zoekt, zich totaal aan Hem onderwerpt en ook in alles van Hem afhankelijk wil zijn, vindt waarheid en leven, naar Jezus' eigen getuigenis: _Ik ben de weg, de waarheid, en het leven._ (Joh. 14:6)

Hij zal ook de ware heiligheid vinden en overvloed van genade. Hij zal uit ervaring spoedig weten wat gerechtigheid is, wat liefde en vrede betekent. Want, brengt Christus' heerschappij dat alles aan de gemeenschap van de mensen, Hij geeft het ook aan ieder van ons afzonderlijk, wanneer Hij Koning is over ons hart.

Terecht mogen wij op de aansporingen van Paulus God bedanken want: _Hij heeft ons uit de macht van de duisternis bevrijd en ons overgebracht naar het rijk van zijn geliefde Zoon, door wie wij de verlossing hebben verkregen, de vergiffenis van de zonden._ (Kol. 1:13,14)

_Jezus, wees Gij meer dan ooit Koning over ons allen; regeer door uw goddelijke wijsheid en door uw goddelijke liefde. Wees ook als mens Koning over ons: door uw menselijke goedheid, uw voorbeeld en uw leer en door uw koninklijk gezag dat U door de Vader gegeven is. Leef bij ons en in ons en breng ons tot een volkomen onderwerping aan uw heerschappij. Gij zult over ons allen in eeuwigheid Koning zijn, Gij, de Zoon van God en van de Maagd Maria, de enige Redder van de wereld. Amen._
