---
path: /379
title: '379: 25 MAART'
tag: biezondere-feesten
content: ../styling.md
sortIndex: 379
---

## Maria Boodschap

Toen de engel Gabriel aan Maria verscheen sprak hij tot haar deze diepzinnige woorden: _Wees gegroet Gij vol van genade, de Heer is met U; Gij zijt de gezegende onder de vrouwen._

Het was slechts de inleiding op zijn boodschap, maar met dit woord uit de hemel staat Maria in de schrift voor alle eeuwen die komen zouden, ten voeten uit getekend. Geen wonder dat zij na deze lofprijzing van de engel - omwille van haar uitverkiezing tot Moeder van God - ook de lofprijzing van de mensen kon verwachten en om dezelfde reden, _want zie, van nu af zullen alle geslachten mij zalig prijzen_.

1\. Gij zijt vol van genade. Maria weet wat Gods genade is. Niet alleen zou zij de ongehoorde gunst ontvangen Moeder van God te zijn - wat al het andere als oneindig ver achter zich zou laten - maar op grond daarvan zou zij een tot nu ongekende intimiteit met God genieten. Maria was ontvankelijk voor Gods genade: zij was inwendig (hoe geheel anders zijn wij dikwijls) naar God toegewend.

_De Heer is met U._ En weer moeten wij zeggen: Maria, de Heer is met u, maar met u zoals met niemand anders.

Van eeuwigheid heeft de Vader u uitverkoren; en omwille van die uitverkiezing tot Moeder des Heren, zal geen zondesmet u ooit kunnen raken. De heilige Geest zal u overschaduwen en op u neerdalen volgens goddelijk getuigenis; Hij zal u vervullen en heiligen, en als vergeestelijken naar ziel en lichaam. Zijn gaven zullen u verrijken, leiden en gelukkig maken door goddelijk bezit. En de Zoon zelf zal uw Kind zijn en gij dus zijn moeder. Geen sterveling is er ooit in geslaagd te achterhalen hoe diep en hoe rein, hoe goddelijk en hoe zuiver-menselijk tevens de wederzijdse verhouding is geweest van deze moeder en dit Kind.

2\. _Gij zijt de gezegende onder de vrouwen._ Ongetwijfeld zijt gij de meest gezegende van allen; maar om u zijn alle vrouwen zelfs gezegend: om u is de maagdelijkheid nog reiner en om u is ons het moederschap nog heiliger geworden. En na al die lofprijzingen volgt de grote uitspraak, de eigenlijke inhoud van deze hemelse boodschap: _gij zult in uw schoot ontvangen en een Zoon baren; en gij zult Hem Jezus noemen. Hij zal groot zijn en de Zoon van de Allerhoogste heten..._

Maria weet slechts één bedenking: _hoe zal dit geschieden daar ik geen man beken_.

En als deze moeilijkheid van haar is weggenomen door de toezegging van de wonderbare werking die door de heilige Geest in haar zou plaats grijpen, antwoordt zij: _Zie de dienstmaagd des Heren, mij geschiede naar uw woord._

Hiermede openbaart Maria zichzelf en voltooit zij de tekening van haar beeld dat de engel had ontworpen. Hij sprak in het begin over haar, zij op het einde van het gesprek. Hij sprak over haar begenadiging en haar grootheid: zij over haar nietigheid en kleinheid.

De engel zei haar wat zij was, Maria zei dat zij toestemde en Gods wil met haar gebeuren mocht. _Zie de dienstmaagd des Heren, mij geschiede naar uw woord._ Duizenden zouden na haar dit woord herhalen: _zie de dienstmaagd des Heren, mij geschiede naar uw woord_. En na enkele jaren reeds zou dat woord zijn goddelijke echo vinden in de overgave van Jezus aan zijn Vader: _Vader niet mijn wil maar uw wil geschiede._

Het feest van Gods menswording wordt ingespeeld met een melodie van diepe nederigheid en volkomen volgzaamheid tegenover God; Het is wel de grote les van Jezus' komst op aarde. Is dit ook niet de geheime wijsheid, verborgen achter het mysterie van de blijde boodschap aan Maria?

_O Maria, leer ons naar uw voorbeeld nederig te zijn en bescheidener in alles. Breng gij, goddelijke Moeder, ons naar uw Kind toe, maar laat ons dan zó zijn, dat wij - zoals gij - ook Hem behagen, door volkomen overgave aan zijn liefde, door geloof in zijn voorzienigheid en wijsheid, door gehoorzaamheid aan de heilige wil van God. Amen._
