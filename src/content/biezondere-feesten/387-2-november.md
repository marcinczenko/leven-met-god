---
path: /387
title: '387: 2 NOVEMBER'
tag: biezondere-feesten
content: ../styling.md
sortIndex: 387
---

## Allerzielen

Vandaag herdenken wij allen die ons zijn voorgegaan in de _slaap van de vrede_. Wij geloven dat velen wachten op ons gebed en dus op onze hulp. Zij rekenen op onze voorspraak bij God. In een plaats van loutering en smartelijke zuivering wachten zij de tijd af van hun bevrijding. Alles is verdwenen uit hun oog: het aards geluk, hun rijkdom, hun zorgen en verdriet. Er rest hun nog slechts een vurig verlangen: te mogen binnengaan in het eeuwig geluk bij Hem, naar wie zij hunkeren met heel hun wezen.

_Nooit zal er (in de hemelse stad) iets ingaan, wat onrein is._ (Openb. 21:27)
_Ik zal hen smelten, zoals men zilver smelt; hen louteren, zoals goud wordt gelouterd._ (Zach. 13:9)

_Er komt een nacht,_ zegt Christus, _waarin niemand meer werken kan._ (Joh. 9: 4.) Hij spreekt ons over de _laatste penning_, die wij nog schuldig zijn. _Gij zult daar niet uitkomen, voordat gij de laatste penning zult hebben betaald._ (Matt. 5:27)

1\. Wij staan door de gemeenschap der heiligen in nauwe verbinding met het vagevuur. Zovelen zien daar verlangend uit naar ons medelijden. _Ontfermt u over mij, gij, tenminste mijn vrienden, want de hand des Heren heeft mij geraakt._ (Joh. 19:21) _De heilige katholieke Kerk... leert op grond van de heilige schriften en de oude overleveringen van de Vaders, dat er een plaats van zuivering bestaat en dat de zielen die daar worden vastgehouden, door de voorbeden van de gelovigen en in het bijzonder door het God welgevallige offer van het altaar, hulp ondervinden._ (Conc. van Trente)

Zo vaak gaat na een bittere, hartverscheurende droefheid, na de tranen bij de lijkbaar en bij het graf, de weemoed en haast alle herinnering voorbij, de herinnering aan hen, die ons eens zo dierbaar waren.

Zijn wij er dan zo zeker van, dat zij reeds het eeuwig geluk genieten bij God? Houden wij toch contact met die onzichtbare wereld, met hen, aan wie wij zo veel te danken hebben en die smeken om door ons geholpen te worden. Zij rekenen op ons... Zij hebben zo veel rechten: rechten op liefde en dank, rechten van bloedverwantschap, van vriendschapsbetrekkingen. En hun rechten zijn onze plichten.

_Het vagevuur, een bepaalde tijd opgelegd, loutert door zijn pijnen, de zielen van hen die met God verbonden zijn om voor hen de toegang te openen naar het eeuwig vaderland, waarin niets wat onrein is, kan binnentreden._ (Cat. Rom.)

Wij zijn vaak achteloos, zo gemakkelijk van opvatting. Vandaag bidt de gehele Kerk voor haar kinderen in het vagevuur, de plaats van lijden, van pijnlijk smachten naar de ontmoeting met de eeuwige God, naar de uiteindelijke rust, de troost, de vrede. En wij kunnen, met de Kerk, dat geluk bespoedigen. _Heer, geef hun de eeuwige rust; en het eeuwige licht verlichte hen... Mogen zij rusten in vrede. Amen._

_Het eeuwige licht verlichte hen, Heer, bij uw heiligen in eeuwigheid omdat Gij goedertieren zijt._ (Requiemmis)

_God, Heer vol ontferming, schenk aan de zielen van uw dienaren en dienaressen de plaats van verkwikking, de zaligheid van de rust en de klaarheid van het licht._ (Allerzielen, tweede mis) _Goede Jezus, onze Heer, geef hun de eeuwige rust._ (Dies Irae)

2\. Als wij de openbaringen van allerlei zeer geestelijke en heilige personen geloven mogen: is de plaats van uitboeting een veel groter realiteit, die ons meer nabij staat dan wij wel plegen te denken.

Een van degenen die haar bevrijding uit het vagevuur kwam melden aan zuster Josefa Menendez, voegde er aan toe: _het belangrijke is niet: de intrede in het klooster, maar de intrede in de eeuwigheid_. _Als de kloosterlingen eens wisten, hoe zwaar men hier de toegeeflijkheid aan de natuur betalen moet,_ en zij smeekte Jozefa om haar gebed.

Een priester voegde er aan toe: _de goedheid en de barmhartigheid van God zijn oneindig: Hij bedient zich van de offers en de gebeden van andere zielen om onze ongetrouwheden te herstellen. Wat had ik een grote glorie kunnen verwerven, als mijn leven anders was geweest._

_Men ziet de dingen van de wereld anders als men overgaat naar de eeuwigheid. Ambten tellen voor God niet mee: voor Hem is alleen van waarde, de zuiverheid van bedoeling waarmede men ze uitoefent, tot in de kleinste dingen. Wat heeft de aarde en alles wat zij bevat weinig te betekenen. En toch, men houdt eraan vast... Hoe lang het leven ook zijn moge... het is niets in vergelijking met de eeuwigheid. Als men eens wist wat een ogenblik, doorgebracht in het vagevuur, betekent... en hoe de ziel zich uitput en verteert van verlangen om de Heer te mogen zien..._

Hoe lang duurt hun loutering? Wij weten het niet. In ieder geval zijn zij zeker van hun zaligheid en staan zij dicht bij God. Meer dan wij vermoeden wellicht, bidden zij voor ons en zijn zij ons dankbaar voor ons gebed en voor onze boete en goede werken, die wij opdragen om hen te helpen.

_Heer Jezus Christus, Koning van glorie, bevrijd de zielen van alle afgestorven gelovigen... Verlos haar uit de muil van de leeuw, dat de afgrond haar niet verzwelge... Laat uw vaandeldrager, de heilige Michael, haar opvoeren naar het licht. Offeranden en gebeden van lof bieden wij U aan, o Heer; wil die aanvaarden voor de zielen, die wij vandaag gedenken; doe haar, o Heer, van de dood overgaan naar het leven. Amen._ (Offertorium)
