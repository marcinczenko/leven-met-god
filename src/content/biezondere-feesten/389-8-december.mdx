---
path: /389
title: '389: 8 DECEMBER'
tag: biezondere-feesten
content: ../styling.md
sortIndex: 389
---

import { CenteredText } from '../../components/mdx'

## De onbevlekte Ontvangenis

_Roemrijke dingen zijn er over u gezegd, want de Machtige heeft grote dingen aan u gedaan._ (Luk. 1:49) Deze woorden laat de Kerk ons op het feest van vandaag bidden als het communie-vers in de mis.

1\. Maria is _onbevlekt ontvangen_; dit betekent _ dat zij geen smet van erfzonde heeft gehad. Zij was de totaal reine, de volstrekt aan God gewijde en geheel bereid zijn diepste genadewerkingen te ondergaan. Terwijl wij - vreemd genoeg - ons op allerlei wijze tegen Gods liefde plegen te verzetten en zijn genade vaak onvruchtbaar maken, was Maria geheel verlangend naar God en naar de goddelijke invloed. In haar vierde de genade haar hoogste overwinning: nooit was iemand die louter mens was zoals wij, zó ontvankelijk voor al het goede en verhevene.

Wij worstelen met verleidingen, met gebreken, met verworven en overgeërfde innerlijke obstructies die ons afhouden van de goddelijke roep.

Maria heeft altijd geloofd en geluisterd, daarom kon God wonderbare dingen in haar doen. _Zalig gij die hebt geloofd, want volbracht zal worden wat u namens de Heer is meegedeeld._ (Luk. 1:45)

Die grote volgzaamheid vond haar verklaring in haar volstrekte reinheid, in de afwezigheid van de erfzonde, dus in haar onbevlekte ontvangenis. Zij werd vanaf het begin aldus _boven alle vrouwen gezegend_, omdat zij Moeder van God zou zijn. Dat was het goddelijk plan. De Moeder van Jezus, van Hem die de Reinheid zelf en de Verlosser van de zonde was, mocht in haar gehele leven geen zonde kennen.

Terecht prijst het graduale haar met de woorden uit het boek Judith (13:23; 15:10): _Meer dan alle vrouwen op aarde zijt gij gezegend door de Heer, de allerhoogste God. Gij zijt de roem van Jeruzalem, de vreugde van Israel, de trots van ons volk._

_Ik zal juichen en jubelen in Jahweh, mijn ziel zal zich verheugen in mijn God. Want Hij heeft mij bekleed met het kleed van het heil, mij omhuld met de mantel van gerechtigheid, als een bruid getooid met haar juwelen._ (Is. 61:16; Introit.)

2\. _God kwam langs de wegen der onbevlektheid; zij zijn de paden van zijn nadering. De onbevlekte Ontvangenis is de vaste burcht van Gods heerschappij op aarde._ (Prohászka)

Maria is de onbevlekte, de reine, die wij, te midden van een oceaan van kwaad, juist nodig hebben om aan de mensheid te kunnen geloven. Naar haar kunnen wij opzien als naar het ideaal van de mensenziel. Zij is een volstrekt ongerepte heiligheid en... toch slechts mens.

_Maria Immaculata is het enige overblijfsel van het Paradijs,_ schreef Kardinaal Faulhaber, _het stralende kenteken van de verlossing._

Niemand van ons meent dat Maria een uitzondering vormt op de gehele mensheid, in die zin dat zij geen verlossing behoefde. Zij is geen uitzondering op de werkelijkheid van de verlossing, zij is slechts een uitzondering op de wijze van de verlossing. Maria ontving de genade van de verlosser als vrijwaring van de zonde, alle anderen die in Jezus' verlossing mogen delen, ontvangen die als
zuivering van de zondesmet. (Bartmann)

Voor wie in God gelooft is het volkomen aanvaardbaar dat God, als Hij een meesterwerk tot stand wil brengen, iets voortreffelijks schept, iets dat ons verstand te boven gaat, iets waar wij met verwondering en verbazing naar blijven opzien. Dat meesterwerk, bovenmenselijk heilig en verheven, is de Maagd Maria, dat is Maria in haar pure reinheid en in haar ontvankelijkheid voor al wat goddelijk is.

<CenteredText italic>

Gij droegt geen smet
Gij hadt geen fout
in heel uw zuiver leven;
maar zijt de bloem
die rijk bedauwd
van hemels licht
en eeuwig goud
steeds bloeiend zijt gebleven.
Geen zoeter zoet
geen reiner rein
dan Gij, o Kerk des Heren,
die in de kelk uws harten fijn
dat zuiver bloed,
die gouden wijn
het eerst mocht consacreren.

(J. Schreurs)
</CenteredText>

Vandaar vereren wij Maria, ongetwijfeld als Gods Moeder, want dat is de oorsprong van haar verheven schoonheid, maar toch met biezondere nadruk als de onbevlekte, als de heilige, als de Maagd der maagden.

_Tot u wenden wij ons Maria, en danken God met u om uw wonderbare zuiverheid. Tot u richten wij ons, o Moedermaagd, met de bede dat gij ons voor het kwaad wilt behoeden en van het kwaad wilt bevrijden, dat u nooit heeft aangeraakt. Tot u zien wij op met vertrouwen o Moeder van Jezus en Moeder van de mensen, en wij bidden u dat gij ons tot de eeuwige vreugde wilt voeren, dat gij de Sterre moogt zijn waarnaar wij ons richten op deze aardse reis, opdat ons leven en onze dood in iets gelijken mogen op uw heilig leven en sterven. Amen._
