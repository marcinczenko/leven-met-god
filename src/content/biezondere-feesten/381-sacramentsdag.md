---
path: /381
title: '381: SACRAMENTSDAG'
tag: biezondere-feesten
content: ../styling.md
sortIndex: 381
---

## Hij houdt maaltijd met ons

In zijn toespraak tot het volk over het _brood des levens_ stelde Christus dit sacrament voor als het sacrament van eenheid met Hem. _Wie mijn Vlees eet en mijn Bloed drinkt, blijft in Mij en Ik in hem._ (Joh. 6:57)

1\. De hulde die wij vandaag aan Jezus brengen is een hulde om de gave van dit sacrament. Dit sacrament dat met het misoffer op onverbrekelijke wijze is verbonden, blijft voor ons persoonlijk het sacrament van de innige vereniging met Christus. Wij worden een met Hem. Niemand van ons twijfelt er aan dat Jezus onafhankelijk blijft van ons als persoon en dat _wij_ onszelf blijven; de vereniging tussen Hem en ons gaat nooit verder dan tot aan de grens van identiteit. Maar met dit voorbehoud mogen wij toch zeggen, dat wij in Hem opgaan en Hij geheel in ons komt; dat wij als het ware worden meegenomen met alles wat wij zijn, en verdwijnen in God.

Zo drukt ongeveer de heilige Hilarius zich uit als hij over de heilige communie spreekt.

Ook het geloof en de genade maken ons één met Christus. Wij zijn ledematen van Hem in zijn mystiek lichaam, maar deze eenheid, begonnen in het heilig doopsel, bereikt haar volheid in de heilige Eucharistie. De eenheid met Jezus in geloof en genade is een reële eenheid, maar hier wordt zij tot een fysieke vereniging met de Godmens.

Wanneer deze fysieke eenheid wordt voltooid door de morele eenheid, dat wil zeggen, als wij bij het ontvangen van de heilige communie onze wil en al onze verlangens gelijkvormig maken aan die van Jezus Christus, dan wordt de heilige communie het moment van de grootste eenheid, die hier op aarde bereikbaar is, tussen Hem en ons.

2\. De Meester zelf heeft ons verklaard op welke wijze wij die eenheid mogen verstaan. Het is vooral een eenheid die niet geheel voorbijgaand is.

_Zoals de Vader die leeft Mij heeft gezonden en Ik leef door de Vader, zo zal ook hij die Mij eet leven door Mij._ (Joh. 6:58)

Jezus leeft, omdat de Vader Hem het leven geeft; Hij leidt zonder Hem geen ander leven. Zo is het ook met hem die Jezus eet en drinkt. Hij leeft door Hem, door Jezus Christus.

De lichamelijke aanwezigheid verdwijnt, wanneer de gedaanten van brood en wijn ophouden te bestaan, maar de goddelijke aanwezigheid blijft duren. De bron van zijn leven, zegt Jezus, zal _Ik_ zijn, zoals de bron van mijn leven de Vader is.

Zoals Jezus slechts leeft voor de Vader, slechts leeft om iets voor de Vader te kunnen zijn en te kunnen doen, zo is het ook met hem die de heilige communie ontvangt. Want ook hij krijgt en heeft een opdracht van God. Die opdracht is Jezus' leven verder te leven; te leven voor de taak die Christus met hem deelt en in alles als trouwe volgeling Zijn wil te doen.

Wie ernst maakt met de heilige communie, zal Jezus de vrijheid in hem geven. Dat brengt mee een voorbijzien van het eeuwig taaie egoïsme, dus niet meer in alles zichzelf als norm en doel te kiezen, maar Jezus Christus. En dat valt zwaar.

Het brengt ook mee, dat hij meer aan Jezus denkt, zodat zijn leven niet meer zonder Jezus zijn kan. Hij wil leven met Jezus en in Jezus.

Hier is de noodzaak van veel goddelijke hulp sterk voelbaar. Deze opzet mislukt immers, bijna met een onfeilbare zekerheid, als Jezus niet gezocht wordt en men niet voortdurend om zijn levende aanwezigheid en zijn kracht bidt. Het is alsof wij die eenheid en de werkelijke verwezenlijking daarvan, weer aan Hem moeten toevertrouwen, want Zijn wijsheid en Zijn invloed reiken verder dan de onze.

_O Jezus, omwille van uw grote liefde, heilig mij door uw altaarsacrament; doe mijn liefde tot U dagelijks groeien. Amen._
