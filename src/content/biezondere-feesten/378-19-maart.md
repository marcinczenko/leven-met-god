---
path: /378
title: '378: 19 MAART'
tag: biezondere-feesten
content: ../styling.md
sortIndex: 378
---

## De heilige Jozef

Slechts met weinig woorden wordt van de heilige Jozef melding gemaakt in de schrift. Hij bekleedde een zeer belangrijke plaats. Het kan niet anders of degene, die door God was uitgezocht om Maria's bruidegom en beschermer, en Jezus' voedstervader te zijn, leidde een leven van zeer diepe vereniging met God. Hij is ons ten voorbeeld: door zijn _arbeidzaamheid_, zijn _zorg_, zijn _zuiverheid_, zijn _nederigheid_.

Het zijn merkwaardigerwijze juist de deugden, die de wereld maar weinig aanspreken. Sint Jozef zwijgt over zijn ambt, over zijn deugden en over zijn genaden: men moet hem ontdekken om te zien hoe groot hij is.

1\. _Dit is een algemene regel voor de uitdeling van alle biezondere genaden, die aan een met rede begiftigd wezen medegedeeld worden,_ (aldus Bernard van Siëna in een preek over Sint Jozef): _wanneer Gods gunst iemand een biezondere roeping overzendt of hem voor een biezonder hoog ambt bestemt, geeft zij hem ook alle genadegaven die voor die uitverkorene en zijn ambt passend zijn_.

Zo moet dus de heilige Jozef wel een onmetelijke overvloed van genaden ontvangen hebben. Hij heeft gezwegen, geduldig zijn zorg en zijn leed gedragen... altijd gesterkt door zijn inwendige blik op God en de volkomen overgave aan zijn taak, ter liefde van God, die hij zo dicht bij zich ziet.

_Hij heeft voor alle uitverkorenen het Brood van de hemel, dat hemels leven geeft, in grote trouw opgevoed._ (Bern. v. Siëna)

_Hij was een rechtvaardig man,_ zegt het evangelie van vandaag; dat wil zeggen, dat hij een heilige was. Daarom begint ook de introïtus met de lofprijzing van Sint Jozef: _de rechtvaardige zal bloeien als een palmboom; als een ceder van de Libanon zal hij zich uitbreiden._ (Ps. 91) In stilte en eenzaamheid heeft deze heilige gebloeid, maar zijn invloed was zeer groot. Hij vertegenwoordigde God op aarde voor zijn gezin en wel op heel speciale wijze: _de heilige Jozef was hier op aarde als het ware de schaduw van de hemelse Vader_. (Prohászka) Dat is zijn eigenlijke roeping geweest. Door het heilig huisgezin te beschermen was hij reeds op zekere wijze wat hij later gevraagd werd voor alle tijden te zijn: de beschermer van de heilige Kerk.

2\. _Tot mijn voorspreker en heer koos ik de roemvolle heilige Jozef en beval mij heel dringend bij hem aan. En inderdaad, ik heb duidelijk ingezien, dat deze mijn vader en heer geweest is, die mij zowel uit mijn nood van toen als ook uit andere nog grotere noden, die mijn eer en het heil van mijn ziel betroffen, heeft gered en mij zelfs nog meer heeft bezorgd, dan ik hem wist te vragen. Ik _herinner mij niet, dat ik hem tot nu toe om iets heb gevraagd, wat hij mij niet heeft verleend._ (Teresia v. Avila)

De heilige Jozef zorgt dus nog: hij wil voorspreker en bemiddelaar zijn. Maar dan is het toch vanzelfsprekend, dat wij hem vereren en hem bidden om die voorspraak. Wie Sint Jozef eert, eert God zelf die hem zulk een grote taak heeft toevertrouwd en tot zulk een hoge heiligheid heeft verheven.

Sint Jozef is bovendien ook een voorbeeld van _ons_ inwendig leven en van _onze_ betrekkingen met Jezus Christus.

Over Pater Louis Lallemant zegt zijn levensbeschrijver: _hij had een biezondere gave om iedereen tot verering van de heilige Jozef te brengen. Degenen, die zich met ernst op het geestelijk leven wilden toeleggen, gaf hij de raad Jezus Christus te zien als het model van nederigheid, de heilige maagd Maria als voorbeeld van zuiverheid, en als toonbeeld van inwendig leven: de heilige Jozef. Want Sint Jozef, zo zei hij, was trouw geweest in het aanvaarden van de aangeboden genade; hij muntte uit in het combineren van uitwendig werk en geestelijk streven. Hij stond altijd gereed om Maria te eren en haar diensten te bewijzen; hij was vol liefde, vol dankbaarheid en in een haast onophoudelijke adoratie voor de Zoon van God._ De grote Teresia heeft zich er niet toe beperkt ons aan te sporen tijdelijke gunsten van Sint Jozef te vragen: hij leidt ons, naar haar mening, ook tot een hoger leven van vereniging met God. _Mijn menigvuldige ervaring, wat betreft de grote genaden, die de heilige Jozef afsmeekt, brengt mij tot de wens de hele wereld te bewegen tot de godsvrucht voor deze heilige. Ik heb niemand gekend, die als gevolg van enige oefeningen van godsvrucht tot hem, niet merkbare voortgang in de deugd heeft gemaakt._

_Wij smeken U, o Heer,_ zo laat de Kerk ons vandaag bidden, _dat wij door de verdiensten van de bruidegom van uw allerheiligste Moeder worden geholpen, opdat ons door zijn voorspraak worde gegeven, wat wij zelf onmogelijk kunnen bereiken. Amen._
