---
path: /380
title: '380: GEBED TOT DE ALLERHEILIGSTE DRIEËENHEID'
tag: biezondere-feesten
content: ../styling.md
sortIndex: 380
---

_O Mijn God, Drieëenheid die ik aanbid... help mij om mij zelf totaal te vergeten... onbewegelijk en vredig... alsof mijn ziel reeds in de eeuwigheid was._

1\. Aldus begint Elisabeth Catez haar beroemde _verheffing tot de heilige Drieëenheid_, een gebed dat zij terugkerend uit de kapel na de heilige communie, zonder aarzeling direct opschreef. Het is een der mooiste gebeden geworden die de katholieke Kerk bezit.

We kunnen ons niet hoger verheffen dan door God zelf, de Vader, de Zoon en de heilige Geest aan te roepen. Maar die aanroeping, die zoals elk gebed dat tot smeking wordt, van eigen ellende en nood getuigt, begint terecht met een aanbidding, een erkenning van Gods onzegbare, ondoorgrondelijke, alles overtreffende majesteit: _o mijn God, Drieëenheid die ik aanbid..._

Het is mij een vreugde U te mogen aanbidden, mijn nietigheid voor U te mogen erkennen, U te mogen loven en prijzen. Want achter mijn aanbidding gaat mijn liefde schuil en mijn groot geloof, met het diep verlangen, nog inniger, nog dieper met U verenigd te mogen worden.

_O mijn God, Drieëenheid die ik aanbid..._ ik aanbid U in het hoogste des hemels, waar Gij van reine geesten en alle heiligen zijt omgeven; ik aanbid U in het heelal waar Gij alles in stand houdt, tot bloei en schoonheid brengt door uw almacht, uw wijsheid, uw goedheid. Ik aanbid U het meest en het liefst diep in mijn hart waar Gij verblijf houdt volgens uw eigen belofte, als wij U maar beminnen.

Ik bemin U; mijn grootste droefheid is, dat ik U nog niet veel meer liefheb... ik geloof en weet daarom dat Gij bij mij zijt... ómdat ik U bemin...

2\. _Help mij om mij zelf totaal te vergeten..._ Mijzelf vergeten... opdat ik meer aan U moge denken... in mijn gebed. Dat mijn vertrouwen op U groter moge worden, mijn liefde warmer, vuriger, zodat ik niet meer steun op mijzelf en niet meer telkens terugkeer naar al de belangen van het eigen ik.

_Help mij om mijzelf totaal te vergeten..._ in mijn werk dat ik doen wil... voor U alleen_; in mijn lijden en mijn droevige dagen die ik wil doormaken met kracht en met moed, zonder aan mij zelf te denken, blij dat ik iets voor U lijden mag.

_Help mij om mijzelf totaal te vergeten..._, in mijn omgang met de mensen. Daar is zelfvergetelheid dikwijls de voorwaarde van opgewektheid, van dienstvaardigheid, van hartelijke belangstelling. _Help mij om mijzelf totaal te vergeten..._, zodat ik gaarne en veel bid voor de belangen van de Kerk, voor de zondaars, voor de ongelovigen, voor kloosterlingen en priesters, voor de zielen in het vagevuur... die ik nu allen nog zo vaak vergeet, omdat ik teveel van mijzelf, van mijn belangen, en mijn redding en geluk vervuld ben.

_Om mij in U te vestigen..._

Help mij om mijzelf te vergeten opdat ik aan U mag denken, opdat ik in U moge groeien, één worden met U, om zo mijzelf in U te vestigen. Want in U is mijn verblijfplaats zoals Gij zelf verblijft in mij. In U is mijn vrede, mijn schoonheid en mijn geluk. Ik kan mij niet in U vestigen als ik niet dikwijls mijn gedachte tot U richt.

Trek mijn hart en al mijn verlangens tot U. Laat mij niet langer door stoffelijke begeerten gejaagd en gedreven worden. Trek mijn gehele wezen naar U op, trek mij in U, laat mij steeds meer mijzelf in U verliezen _roerloos en vredig, alsof mijn ziel
reeds in de eeuwigheid was_.

Ik ben niet in de eeuwigheid: ik maak nog al de beproevingen mee van de tijd hier, de tijd van mijn aardse ballingschap.

Toch bid ik U om die diepe vrede, die roerloosheid in U, iets van het geluk en van de verbondenheid met U die het geluk uitmaakt van de zaligen in de hemel... _roerloos en vredig alsof mijn ziel reeds in de eeuwigheid was..._

_Heer, help mij met uw genade; steun mij en trek mij want ik voel mij vaak zo loodzwaar en zo aards. Ontbrand mijn hart, verlicht mijn geest; vervul mijn ziel van uw zoete tegenwoordigheid. Amen._
