---
path: /382
title: '382: 15 AUGUSTUS'
tag: biezondere-feesten
content: ../styling.md
sortIndex: 382
---

## Ten hemelopneming van Maria I

_Vandaag is Maria ten hemel opgestegen, verheugt u want met Christus heerst zij in eeuwigheid._ (Ant. ad Magnificat)

Het gehele kerkelijk gebed is op deze dag vol van de glorie en de heerlijkheid van Maria. Na zoveel leed, zoveel eenzaamheid, zoveel verlangen en zoveel liefde, mocht zij eindelijk de vreugde binnengaan, zoals haar Kind... met ziel en lichaam.

1\. _Zalig zijt gij maagd Maria, moeder van God, omdat gij geloofd hebt in de Heer; nu is vervuld wat u voorzegd was; zie, verheven zijt gij boven alle koren van de engelen. Wees onze voorspraak bij de Heer onze God..._ Zo laat de kerk ons vandaag tot Maria bidden.

De dag waarop Pius XII het dogma afkondigde dat Maria met ziel en lichaam ten hemel is opgenomen, is in de geschiedenis van de Marialogie een onvergetelijke dag geworden. Op die dag werd gezegd dat deze waarheid ons door God reeds was geopenbaard en daarom tot dogma verklaard werd, met deze woorden:

_Na telkens en telkens opnieuw onze smeekbede tot God te hebben verheven en de Geest van de waarheid te hebben aangeroepen; tot glorie van de almachtige God, die met biezondere welwillendheid zijn gaven aan de maagd Maria heeft uitgedeeld; ter ere van zijn Zoon, de onsterfelijke Koning der eeuwen en de overwinnaar van zonde en dood; tot grotere roem van Christus' eerbiedwaardige Moeder en tot blijdschap en jubel van heel de kerk; op gezag van onze Heer Jezus Christus, van de zalige apostelen Petrus en Paulus en dat van onszelf, _spreken wij uit, verklaren en bepalen wij dat het een door God geopenbaarde waarheid is: dat de onbevlekte Moeder van God, de altijd maagd gebleven Maria, na het voltooien van haar aardse levensbaan, met lichaam en zie] tot de hemelglorie is opgenomen_.

Reeds de vroegere kerkvaders hebben met liefde en eerbied deze waarheid aan het volk voorgehouden.

Zo laat de heilige Johannes van Damascus Maria zeggen bij haar heengaan naar Christus: _in uw handen Kind, beveel ik mijn geest. Neem de ziel aan die U dierbaar is, die Gij ongerept bewaard hebt. Aan U en niet aan de aarde vertrouw ik mijn lichaam toe. Bescherm en behoed het. Gij hebt het immers tot uw woning gekozen en het bij uw geboorte maagdelijk bewaard. Neem mij nu tot U, opdat ik ook als uw huisgenote moge zijn, waar Gij zijt. Want ik verlang naar U_.

2\. Maria, _de Moeder van Jezus_, die nu in de hemel is, is daarom onze voorspreekster en onze moeder. Het zijn waarheden die wij vanaf onze vroegste jeugd hoorden, maar wellicht niet genoeg begrepen of beleefden.

Toch blijft het van belang dat wij Maria's plaats in de heilseconomie erkennen; dat wij bedenken hoe zij in de hemel voor ons bidt maar ook onze gedachten voortdurend naar boven trekt.

Is dit niet nodig? _Aan ons hele moderne denken en werken ontbreekt iets, dat nauwelijks onder woorden kan worden gebracht; zelfs onze moderne vrouwen hebben het niet, zij zijn te aards geworden; ons ontbreekt de geheel naar boven gewende ziel, ons ontbreekt nu juist de vrouw, die door de engel begroet werd, die de Verlosser van de wereld heeft gedragen, zijn lijden heeft meegeleden, zijn verrijzenis beleefde en die daarom nu de voorspreekster van de aarde in de hemel is geworden.

Ons economisch denkend, aardsgericht verstand behoeft weer... de hoogste, vroomste ontvankelijkheid voor de Vader, de Zoon en de heilige Geest, om niet aan de aardse geest te gronde te gaan._ (v. Schmidt Pauli)

Dit grote feest van Maria: de luisterrijke bekroning van haar leven op aarde, heeft voor ons een diepe betekenis.

Maria heeft de sleutel van de goddelijke schatkamers. Wie zich aan haar toevertrouwt zal komen waar zij reeds is met ziel en lichaam. Hebben wij niet het voorrecht maar ook de plicht de Moeder te eren van zulk een Zoon en op het feest van haar grootste glorie, opnieuw te bedenken welk een plaats haar in ons leven toekomt?

_O Maria, die onder alle vrouwen zo hoog werd gezegend, die het allermeest onder ons, die maar louter mensen zijn, werd bevoorrecht, wil genadig ons gedenken nu gij in de eeuwige vreugde zijt._  
_Wees onze voorspreekster bij uw goddelijke Zoon, opdat wij na deze ballingschap eens bij u en bij Hem mogen aankomen om met u voor eeuwig ons te verblijden in God. Amen._
