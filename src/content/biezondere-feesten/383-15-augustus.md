---
path: /383
title: '383: 15 AUGUSTUS'
tag: biezondere-feesten
content: ../styling.md
sortIndex: 383
---

## Ten hemelopneming van Maria II

Bij onze hulde aan Maria blijft het nodig te bedenken welke plaats God zelf in het reddingsplan van de mensheid Jezus' Moeder heeft toegewezen. Het is immers duidelijk dat onze gehele Maria-verering daarop berust. Nooit dwaalt een Maria-godsvrucht als zij de zuivere verhouding tussen Christus en Maria handhaaft. Men kan ook zeggen: wij zullen Maria gaarne en vurig vereren als wij steeds in het oog houden dat zij de moeder is van Jezus Christus, de Zoon van God.

1\. Maria's opneming ten hemel betekent voor haar, dat zij na haar aardse loopbaan te hebben volbracht, door een geheel biezonder ingrijpen van God, de totale verlossing waarop wij allen nog wachten reeds mocht ontvangen. Maar daarmede richt zij - telkens wanneer wij dit gedenken - onze gedachten naar de uiteindelijke zin van het leven. Wij weten wel dat wij voor de hemel bestemd zijn. Maar evenzeer ondervinden wij hoe het aardse ons op allerlei wijze - en vaak te sterk en te intensief - geboeid houdt.

Wij hebben een aardse zending en dus een aardse taak te vervullen, maar een taak die haar heiliging en wijding ontvangt, als zij gezien wordt in verbondenheid met het laatste einddoel. Laten wij die relatie los, dan verliest het aardse, ook onze taak hier beneden, zijn innerlijke waarde en betekenis. In zijn verlossende liefde helpt God ons telkens aan dat laatste, het eigenlijke, het _enig noodzakelijke_ te blijven denken.

Hij doet dat door de Kerk, door zijn sacramenten, door de leer van Jezus Christus en de gehele schrift als openbaring van God, vaak ook door heel speciale inwendige verlichtingen en aansporingen.

Maria is in haar glorievolle verheerlijking in de hemel, een teken van God. Telkens opnieuw richt zij onze aandacht op de uiteindelijke bestemming van het mensdom: _eeuwig met Hem zijn, tot zijn glorie en tot ons geluk, in een volmaakte eenheid van liefde._ De oratie uit dit feest laat ons aldus bidden: _ut ad superna semper intenti, ipsius gloriae mereamur esse consortes_, _dat wij altijd bedacht op het hogere, eens in haar glorie mogen delen_.

2\. _Beschouw de intocht van de Maagd,_ zo schrijft de heilige Petrus Damianus, _en gij zult bevinden, dat ondanks alle majesteit van de Zoon, de ontvangst van de Maagd schitterender was (dan die van Jezus Christus). Want de Verlosser konden alleen de engelen tegemoet trekken; maar toen Maria het paleis van de hemel betrad, kwam haar Zoon zelf met zijn gehele hof, met engelen en heiligen haar feestelijk tegemoet en geleidde haar naar de plaats van zaligheid._

Dáár willen wij met haar zijn. Doch om te komen tot die vreugde, _de voltooiing van ons bestaan_, is het nodig hier op aarde aan Gods roepstem te beantwoorden. Ieder van ons wordt geroepen. Ons antwoord bepaalt de verwezenlijking van Gods liefdeplannen met ons. Zijn heils-economie is in ons onvruchtbaar als wij niet meedoen. Slechts wie in volledige, vertrouwvolle overgave zich op de stem van Gods genade zo zuiver mogelijk oriënteert, zal de innerlijke rust, de zekerheid en blijdschap verwerven, die nodig zijn om in voortdurend contact met Hem te kunnen leven.

Zolang wij dat openstaan voor Hem, het gaarne beantwoorden in liefde en vertrouwen niet opbrengen, klagen wij ten onrechte dat het goddelijke ons niet voldoende boeit. Wij blijven zelf verder in gebreke door onvoldoende openheid, te geringe eerlijke bereidwilligheid, door veronachtzaming van Christus' aansporing: _zoek eerst het rijk Gods_.

Buigen wij nederig het hoofd in erkenning van ons onvolmaakt werken en verlangen. En bidden wij tot de verheven Moeder-Maagd:

_O Maria, die zo glorievol werd verheven in eeuwig geluk, waar Gij met ziel en lichaam de hemel, dat wil zeggen, God geniet, zie neer op ons die uw kinderen zijn. Wij voelen zo sterk de last van onze zwakheid en... wij zijn zo traag. Leer ons het hemelse lief te hebben, trek ons door uw gebed en voorbeeld omhoog, opdat wij zoals Gij het deedt, dit leven mogen heiligen door onze voortdurende gemeenschap met God, door ons onophoudelijk werken voor Jezus, uw Zoon, door onze nooit rustende liefde voor Hem en voor u. Amen._
